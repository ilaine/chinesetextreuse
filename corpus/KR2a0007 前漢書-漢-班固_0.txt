#+TITLE: 前漢書-漢-班固
#+DATE: 2016-06-11 12:20:47
#+SOURCE: github.com/kanripo/KR2a0007 master 683113d4                
御製題宋版前漢書
冠冕琳瑯天祿収因刋書目閱從頭(内府舊藏宋槧前/漢書為天禄琳瑯)
(之冠兹因校勘四庫全書總目/復閱及之更覺其精妙罕匹)呉蔵本自趙魏國楚得
重歸王弇州久入上方不知故(其書初為趙孟頫所蔵/入明則自陸顧兩家展)
(轉流傳歸之王世貞趙與王皆于卷前自畫其像/王并有䟦向雄題識簡端亦未及此次之經意也)兹編
四庫識其由舊盃新斚多佳玉却笑無能大白浮
御製讀漢書
父欲安劉劉未安子謀安吕吕為殘其基髙帝失長算
平勃奚稱智力殫
　張良進四皓非安劉實害劉此杜牧之卓識向曽屢
　見題詠兹不複綴夫辟疆非良之子乎乃以安吕之
　計教陳平平巧詐患失之小人也圗脫禍而聽其言
　吕氏權由此起設非后死而軍左袒則天下已為吕
　矣平勃又焉能安劉哉然其失總因髙帝既知恵帝
　不類已當廢之而立文帝乃牽私愛而欲立如意夫
　如意孺子也焉知其類已乎此由寵戚姬耳卒致戚
　姬為人彘恵帝引酒自廢而髙帝諸子被殺者復三
　人吾以為吕雉之禍實髙帝自召之而陳平之請封
　諸吕實佐之謂之為巧詐患失之小人不亦宜乎
御製讀叔孫通傳
叔孫待詔時䛕言免虎口漢王憎儒服短衣隨左右緜
蕞肄朝儀百官敬奔走尊卑各以次奉觴起上夀稷嗣
拜奉常五百賜金受諸生悉為郎分金不已有諸生乃
推伏叔孫聖人否子輿闢衍儀其道比妾婦賢哉魯兩
生窮不失所守
御製讀前漢書汲黯傳
踞厠視侍中如孟説各殊劉云當從孟吾亦云然乎(漢書/注如)
(淳以厠為溷孟康以厠為牀邊側孟説似屬近理可從/不則常人登溷尚知避人况人主乎即令宴見何難少)
(須乃有聴其就溷入視之事曲解相沿盖特/泥沛公如厠之文亦由馬遷誣記為作俑耳)丞相𢎞宴
覲時或不冠夫均應為輕之亦失禮貎無不冠不見黯
遥望避帷趨其敬有如此何不重用渠然吾有疑焉治
身禮樂須弗冠以臨下豈為恭已模蘭臺語過夸馬遷
之同途讀史貴明理乃鮮失于誣
御製讀蘇武傳
成仁不辱自堪表齧雪餐㫋恐未然遷史好竒班亦爾
子輿早及武成篇(常謂正史當存實録毋貴竒特苟其/事足信人義足勸世斯可矣如蘇武)
(之仗莭誓死不辱君命誠人臣之極則􁎎莭牧羝有百/折不回之氣匈奴敬之始而絶飲繼則給食是誠情理)
(所必有而亦忠貞之可傳也若必謂齧雪咽㫋則雪或可/齧㫋必不可咽即一時齧之咽之亦非數日可常藉以)
(不死之事以是為武莭將恐智者疑其不然矣予故論/其竒而闢之又武掘野䑕去草實而食之張宴注謂取)
(䑕及草實并而食之師古是蘇林之説以為取䑕所蔵/草實而食之張注誠舛䑕無可食之理而劉攽以為北)
(方野䑕之類甚多皆可食誠堪噴飯今漠北有野䑕䝉/古名曰鄂和托那每取草實蔵穴中以為食其草實之)
(名則曰墨克爾他槩弗取喀爾喀窮乏之人多有掘得/之以為充饑具然必留少許於穴中盖謂既攘彼食不)
(宜盡絶其粮致饑而死也此事足徴武所/為而惜蘇林師古所載皆未詳故並識之)
御製讀蕭望之傳
東海有鉅儒治經修素履露索不肯聴抱闗為禄仕宣
廟嚮聞名對筞稱進止一嵗乃三遷何以酬知己雅意
本在朝平原辭刾史馮翊復移病諭意事方視雖曰不要
君其孰信乎此義利抗明辨而胡自擅使大閑固未踰
小莭詎盡美恭顯方枋政薫蕕無合理子伋上書訟適
用速讒毁浸潤災无妄延縁禍自取(叶/)慷慨飲藥終足
以厲懦鄙一再猶不知渭陵實暗矣
御製讀史丹傳
史美頃侯輔道周皇孫燕啄竟貽憂恰如杜牧評黄綺
不是安劉是㓕劉
御製讀翟方進傳
孤童耻小史携母旅京師努力績經學名莭頗自持謙
牧讓胡常藉甚名譽馳劾免兩司𨽻風厲人共知胡乃
右丞相託言漢舊儀御坐為起立在輿為下之太陽下
同物仰照真乖宜薛宣誡掾史豈得謂無私其後果代
宣公絜弗茍為求指濟深文好勝勇遂非疾惡固云直
修怨寜匪巇長辜猶隐諱星變遂戚貽白馬賜上尊啜
泣亦已遲反復鴻隙陂童謡翟子威
御製讀龔遂傳
賣劍令買牛賣刀令買犢千古傳名談此義欠三復賣
必有買者刀劒仍齊俗力耕果誰是何致有積蓄設曰
售他方道逺舂糧宿以隣國為壑亦非王政穆王生所
教言天子悅謙牧日日不相視悤忙醉相告少卿本通
政明經藴以夙數語誰弗知奚待彼私淑馬遷已好竒
孟堅繼其躅不如斯者多史䇿誠難讀
欽定四庫全書
　前漢書敘例
　　唐正議大夫行祕書少監琅邪縣開國子顏師古撰
儲君體上哲之姿膺守器之重俯降三善博綜九流觀
炎漢之餘風究其終始懿孟堅之述作嘉其宏贍以為
服應曩説疎紊尚多蘇晉衆家剖斷蓋尠蔡氏纂集尤
為抵捂自兹以降蔑足有云悵前代之未周愍將來之
多惑顧召幽仄俾竭芻蕘匡正暌違徼揚鬱滯將以博
喻胄齒遠覃邦國𢎞敷錦帶啓導青衿曲禀宏規備䝉
嘉惠增榮改觀重價流聲斗筲之材徒思罄力駑蹇之
足終慙遠致嵗在重光律中大吕是謂涂月其書始就
不耻狂簡輙用上聞粗陳指例式存揚㩁
漢書舊無註解唯服䖍應劭等各為音義自别施行至
典午中朝爰有晉灼集為一部凡十四卷又頗以意增
益時辯前人當否號曰漢書集註屬永嘉喪亂金行播
遷此書雖存不至江左是以爰自東晉迄于梁陳南方
學者皆弗之見有臣瓚者莫知氏族考其時代亦在晉
初又總集諸家音義稍以已之所見續厠其末舉駮前
説喜引竹書自謂甄明非無差爽凡二十四卷分為兩
帙今之集解音義則是其書而後人見者不知臣瓚所
作乃謂之應劭等集解王氏七志阮氏七錄並題云然
斯不審耳學者又斟酌瓚姓附著安施或云傅族旣無
明文未足取信蔡謨全取臣瓚一部散入漢書自此以
來始有注本但意浮功淺不加隱括屬輯乖舛錯亂實
多或乃離析本文隔其辭句穿鑿妄起職此之由與未
注之前大不同矣謨亦有兩三處錯意然於學者竟無
𢎞益
漢書舊文多有古字解説之後屢經遷易後人習讀以
意刊改傳寫既多彌更淺俗今則曲覈古本歸其眞正
一往難識者皆從而釋之
古今異言方俗殊語末學膚受或未能通意有所疑輙
就增損流遯忘返穢濫實多今皆刪削克復其舊
諸表列位雖有科條文字繁多遂致舛雜前後失次上
下乖方昭穆參差名實虧廢今則尋文究例普更刊整
澄蕩愆違審定阡陌就其區域更為局界非止尋讀易
曉庶令轉寫無疑
禮樂歌詩各依當時律呂修短有節不可格以恒例讀
者茫昧無復識其斷章解者支離又乃錯其句韻遂使
一代文采空韞精奇累葉鑽求罕能通習今並隨其曲
折剖判義理歴然易曉更無疑滯可得諷誦開心順耳
凡舊注是者則無間然具而存之以示不隱其有指趣
畧舉結約未伸衍而通之使皆備悉至於詭文僻見越
理亂真匡而矯之以祛惑蔽若汎説非當蕪辭競逐茍
出異端徒為煩冗秪穢篇籍蓋無取焉舊所闕漏未嘗
解説普更詳釋無不洽通上考典謩旁究蒼雅非茍臆
説皆有援據六蓺殘缺莫覩全文各自名家揚鑣分路
是以向歆班馬仲舒子雲所引諸經或有殊異與近代
儒者訓義弗同不可追駮前賢妄指瑕纇曲從後説茍
會扄塗今則各依本文敷暢厥指非不考練理固宜然
亦猶康成注禮與其書易相偝元凱解傳無係毛鄭詩
文以類而言其意可了爰自陳項以迄哀平年載旣多
綜輯斯廣所以紀傳表志時有不同當由筆削未休尚
遺秕稗亦為後人傳授先後錯雜隨手率意遂有乖張
今皆窮波討源搆會甄釋
字或難識兼有借音義指所由不可暫闕若更求諸别
卷終恐廢於披覽今則各於其下隨即翻音至如常用
可知不涉疑昧者衆所共曉無煩翰墨
近代注史競為該博多引雜説攻擊本文至有詆訶言
辭掎摭利病顯前修之紕僻騁已識之優長乃效矛盾
之仇讐殊乖粉澤之光潤今之注解翼贊舊書一遵軌
轍閉絶岐路
諸家注釋雖見名氏至於爵里頗或難知傳無所存具
列如左
荀悅字仲豫潁川人後漢秘書監(撰漢紀三十卷其事/皆出漢書○宋祁曰)
　(景祐間余靖校本注末有後人/取悅所著書入於注本十一字)
服䖍字子愼滎陽人後漢尚書侍郎高平令九江太守
　(初名重改名/祗後定名䖍)
應劭字仲瑗(一字仲援/一字仲遠)汝南南頓人後漢蕭令御史營
　令泰山太守
伏儼字景宏琅邪人
劉德北海人
鄭氏晉灼音義序云不知其名而臣瓚集解輙云鄭德
　旣無所據今依晉灼但稱鄭氏耳(○宋祁曰景祐余/靖校本云鄭氏舊)
　(傳晉灼集注云北海人不知其名/而臣瓚以為鄭德今書但稱鄭氏)
李斐不詳所出郡縣
李奇南陽人
鄧展南陽人魏建安中為奮威將軍封高樂鄉侯
文穎字叔良南陽人後漢末荆州從事魏建安中為甘
　陵府丞
張揖字稚讓清河人(一云河/間人)魏太和中為博士(止解司/馬相如)
　(傳一/卷)
蘇林字孝友陳留外黄人魏給事中領秘書監散騎常
　侍永安衛尉大中大夫黄初中遷博士封安成亭侯
　(○宋祁曰景祐余靖校本孝友字下/有一云彦友四字安成亭侯無亭字)
張晏字子博中山人
如淳馮翊人魏陳郡丞
孟康字公休安平廣宗人魏散騎侍郎宏農太守領典
　農校尉勃海太守給事中散騎常侍中書令後轉為
　監封廣陵亭侯
項昭不詳何郡縣人
韋昭字𢎞嗣呉郡雲陽人呉朝尚書郎太史令中書郎
　博士祭酒中書僕射封高陵亭侯
晉灼河南人晉尚書郎
劉寳字道眞高平人晉中書郎河内太守御史中丞太
　子中庶子吏部郎安北將軍(侍皇太子講漢書别有/駮義○宋祁曰景祐余)
　(靖校本云劉寳字道宇高/平人晉吏部侍郎餘無説)
臣瓚不詳姓氏及郡縣(○宋祁曰景祐余靖校本云臣/瓚不知何姓案裴駰史記序云)
　(莫知姓氏韋稜續訓又言未詳而劉孝標類苑以為/于瓚酈元注水經以為薛瓚姚察訓纂云案庾翼集)
　(于瓚為翼主簿兵曹參軍後為建威將軍晉中興書/云翼病卒而大將于瓚等作亂翼長史江虨誅之于)
　(瓚乃是翼將不載有注解漢書然瓚所采衆家音義/自服䖍孟康以外並因晉亂湮滅不傳江左而高紀)
　(中瓚案茂陵書文紀中案漢祿秩令此二書亦復亡/失不得過江明此瓚是晉中朝人未喪亂之前故得)
　(具其先輩音義及茂陵書漢令等耳蔡謨之江左以/瓚二十四卷散入漢書今之注也若謂為于瓚乃是)
　(東晉人年代前後了不相會此瓚非于足可知矣又/案穆天子傳目錄云祕書校書郎中傅瓚校古文穆)
　(天子傳曰記穆天子傳者汲縣人不準盗發古塜所/得書今漢書音義臣瓚所案多引汲書以駮衆家訓)
　(義此瓚疑是傅瓚瓚時職典校書故稱臣也顔師古/曰後人斟酌瓚姓附之傅族耳既無明文未足取信)
郭璞字景純河東人晉贈𢎞農太守(止注相如傳序/及游獵詩賦)
蔡謨字道明陳留考城人東晉侍中五兵尚書太常領
　祕書監都督徐兗青三州諸軍事領徐州刺史左光
　祿大夫開府儀同三司領揚州牧侍中司徒不拜贈
　侍中司空諡文穆公
崔浩字伯深清河人後魏侍中特進撫軍大將軍左光
　祿大夫司徒封東郡公(撰荀悅漢紀音義○宋祁/曰景祐校本作字伯淵)
　前漢書敘例考證
儲君體上哲之姿云云○(臣召南/)按顔師古因太子承
　乾之命注釋漢書故此序首言儲君其書成於貞觀
　十五年歲在辛丑故曰歲在重光也
茍會扄塗○監本别本俱訛作局塗非也今從古本改
諸家注釋雖見名氏云云(臣浩/)按此另為一條監本接
　連前文非是今提行寫
魏建安中○顧炎武日知錄曰敘例列姓氏鄧展文穎
　下並云魏建安中建安乃獻帝年號雖政出曹氏不
　得遽名以魏(臣召南/)按日知錄説是又文穎魏建安
　中為甘陵府丞按兩漢無府丞官名甘陵改自安帝
　或如續志太常屬官每陵園令各一人丞及校長各
　一人則文穎為甘陵丞不得云為甘陵府丞也
清河人一云河間人○河間訛阿間今改正(臣召南/)按
　師古所列諸家名氏自荀悦至崔浩共二十三人而
　監本載宋景祐時余靖上言總先儒注解名姓可見
　者三十五人蓋三十五係二十三傳寫之訛也不然
　宋祁謂諸家名氏已附注顏師古敘例之下益不可
　解矣
　
　
　
　
　
　
　
　
　
　
　
　
　前漢書敘例考證
欽定四庫全書　　　　　　史部一
　前漢書目錄　　　　　　　正史類
　　漢　　蘭　　臺　　　令　　