
　資治通鑑卷三十五　　　宋　司馬光　撰
　　　　　　　　　　　　　　胡三省　音註
　漢紀二十七(起屠維恊洽盡𤣥/黓閹茂凡四年)
　　孝哀皇帝下
元夀元年春正月辛丑朔(云考異曰荀紀/  辛卯朔誤)詔將軍中二
千右舉明習兵灋者各一人因就拜孔鄉侯傅晏為大
司馬衛將軍陽安侯丁明為大司馬票騎將軍(用息夫/躬之言)
(也票頻/妙翻)　是日日有食之上詔公卿大夫悉心陳過失
又令舉賢良方正能直言者各一人大赦天下丞相嘉
奏封事曰孝元皇帝奉承大業溫恭少欲(少詩沼/翻下同)都内
錢四十萬萬(百官表大司農/有都内令丞)嘗幸上林後宮馮貴人從
臨獸圈猛獸驚出貴人前當之(即二十九卷建昭元/年事也圈求逺翻)元
帝嘉美其義賜錢五萬(師古曰言此事雖嘉/其義而賞亦不多)掖庭見親
有加賞賜屬其人勿衆謝(師古曰掖庭宮人有親戚來/見而帝賜之者屬其家勿使)
(於衆人中謝也見賢遍翻下見錢同屬音之欲翻余/謂有見親幸者加之賞賜則屬其人勿於衆中謝也)示
平惡偏(惡烏/路翻)重失人心賞賜節約是時外戚貲千萬者
少耳故少府水衡見錢多也(少府掌禁錢水衡都尉有/鍾官辨銅令丞掌鑄錢師)
(古曰見在/之錢也)雖遭初元永光凶年飢饉加以西羌之變(永/光)
(二年隴/西羌反)外奉師旅内振貧民終無傾危之憂以府臧内充
實也(臧讀曰藏/音徂浪翻)孝成皇帝時諫臣多言燕出之害(師古/曰燕)
(出謂微/行也)及女寵專愛耽於酒色損徳傷年其言甚切然
終不怨怒也寵臣淳于長張放史育育數貶退家貲不
滿千萬放斥逐就國(事見三十三卷成帝/綏和二年數所角翻)長榜死於獄
(事見三十二卷綏/和元年榜音彭)不以私愛害公義故雖多内譏朝廷
安平(師古曰言雖有好内/之譏而不害政也)傳業陛下陛下在國之時好
詩書(好呼/到翻)上儉節徵來所過道上稱誦徳美此天下所
以囘心也(師古曰望為治也余謂囘心者/囘其戴成帝之心而戴哀帝也)初即位易帷
帳去錦繡(去羌/呂翻)乗輿席縁綈繒而已(乗繩證翻縁俞絹/翻師古曰綈厚繒)
(也音徒奚翻/繒慈陵翻)共皇寢廟比當作(共音恭比近/也音毗至翻)憂閔元元
惟用度不足(師古曰/惟思也)以義割恩輒且止息今始作治(治/直)
(之翻/下同)而駙馬都尉董賢亦起官寺上林中又為賢治大
第開門鄉北闕(為于偽翻鄉讀/曰嚮下獨鄉同)引王渠灌園池(蘇林曰/王渠宮)
(渠也猶今御溝也晉灼曰渠名也/在城東覆盎門外師古曰晉説是)使者䕶作賞賜吏卒
甚於治宗廟(師古曰䕶/監視也)賢母病長安厨給祠具(師古曰/長安有)
(厨官主/為官食)道中過者皆飲食(如淳曰禱於道中故行人皆/得飲食余謂若據文理則飲)
(音於禁翻/食讀曰飤)為賢治器器成奏御乃行或物好特賜其工
自貢獻宗廟三宮猶不至此(師古曰三宮天子太后皇/后也原父曰是時太皇太)
(后稱長信宮傅太后稱永信宮而丁姬稱中安宮故以/三宮為言余按此時丁姬死矣三宮蓋謂長信永信及)
(趙太后/宮也)賢家有賓婚及見親諸官並共(師古曰見親親/戚相見也並共)
(言百官各以所掌事及/財物就供之共讀曰供)賜及倉頭奴婢人十萬錢使者
䕶視發取市物百賈震動(師古曰賈為販賣之人也言/百賈者非一之稱也賈音古)
道路讙譁(讙許/元翻)羣臣惶惑詔書罷苑而以賜賢二千餘
頃均田之制從此墮壊(孟康曰自公卿以下至于吏民/名曰均田皆有頃數於品制中)
(令均等今賜賢二千餘頃則壊其制也師古/曰墮音火規翻均田見三十三卷綏和二年)奢僣放縱
變亂隂陽災異衆多百姓訛言持籌相驚(師古曰言行/西王母籌也)
天惑其意不能自止陛下素仁智愼事今而有此大譏
孔子曰危而不持顛而不扶則將焉用彼相矣(師古曰/論語季)
(氏將伐顓臾冉有季路見於孔子孔子/以此言責之以其不匡諫也相息亮翻)臣嘉幸得備位
竊内悲傷不能通愚忠之信身死有益於國不敢自惜
唯陛下愼己之所獨鄉察衆人之所共疑往者鄧通韓
嫣驕貴失度逸豫無厭小人不勝情欲卒陷罪辜亂國
亡軀不終其禄(鄧通幸於文帝賜以蜀嚴道銅山景帝/立人告通盜出徼外鑄錢没入其家卒)
(以餓死韓嫣幸於武帝出入永巷不禁以奸/聞賜死嫣音偃厭於鹽翻勝音升卒子恤翻)所謂愛之
適足以害之者也宜深覽前世以節賢寵全安其命上
由是於嘉浸不説(為嘉死不以罪/張本説讀曰悦)前涼州刺史杜鄴以
方正對策曰臣聞陽尊隂卑天之道也是以男雖賤各
為其家陽女雖貴猶為其國隂故禮明三從之義(師古/曰謂)
(婦人在家從父既/嫁從夫夫死從子)雖有文母之徳必繫於子(師古曰文/母文王之)
(妃太姒也仲馮曰文母文王之母也所謂繫於子也/何預太姒余謂劉説是詩曰思齊太任文王之母)昔
鄭伯隨姜氏之欲終有叔段簒國之禍(左傳鄭武姜生/莊公及共叔段)
(惡莊公而愛段為之請京使居之祭仲諫曰國之害也/公曰姜氏欲之焉辟害段繕甲兵具卒乗將襲鄭莊公)
(克/之)周襄王内迫惠后之難而遭居鄭之危(史記周恵王/二子長襄王)
(次叔帶惠后愛叔帶襄王既立叔帶召狄人狄人伐周/王御士將禦之王曰先后其謂我何乃出居于鄭難乃)
(旦/翻)漢興呂太后權私親屬幾危社稷(事見高后紀/幾居依翻)竊見
陛下約儉正身欲與天下更始(更工/衡翻)然嘉瑞未應而日
食地震案春秋災異以指象為言語(師古曰謂天不言/但以景象指意告)
(諭/人)日食明陽為隂所臨(日者陽宗隂盛陽微日為/所揜而食是為隂所臨也)坤以
灋地為土為母以安静為徳震不隂之效也(師古曰言/地當安静)
(而今乃震是為/不遵隂道也)占象甚明臣敢不直言其事昔曾子問
從令之義孔子曰是何言與(師古曰曾子問從父之令/可謂孝乎孔子非之事見)
(孝經與/讀曰歟)善閔子騫守禮不茍從親所行無非理者故無
可間也(師古曰論語稱孔子曰孝哉閔子騫人不/間於其父母兄弟之言是也間音居莧翻)今諸
外家昆弟無賢不肖並侍帷幄布在列位(師古曰不問/賢與不肖皆)
(親近/在位)或典兵衛或將軍屯(將即/亮翻)寵意并於一家積貴之
埶世所希見所希聞也至乃並置大司馬將軍之官皇
甫雖盛三桓雖隆魯為作三軍無以甚此(言周以皇甫/為卿士魯三)
(桓彊盛作三軍而三分公室/比丁傅無以甚也為于偽翻)當拜之日晻然日食(師古/曰晻)
(音烏/感翻)不在前後臨事而發者明陛下謙遜無專承指非
一所言輒聽所欲輒隨(師古曰謂皆/迫於太后也)有罪惡者不坐辜
罰無功能者畢受官爵流漸積猥過在於是(猥遝也言/有罪惡者)
(不誅無功能者並進/其流漸至積遝也)欲令昭昭以覺聖朝(朝直/遥翻)昔詩人
所刺春秋所譏指象如此殆不在它由後視前忿邑非
之(師古曰由從/也邑於邑也)逮身所行不自鏡見則以為可計之過
者(師古曰逮及也鏡鑒照也自/以所行為可是計䇿之誤者)願陛下加致精誠思承
始初事稽諸古以厭下心(師古曰每事皆考於古/者厭滿也音一贍翻)則黎
庶羣生無不説喜(説讀/曰悦)上帝百神收還威怒禎祥福禄
何嫌不報(師古曰/嫌疑也)上又徵孔光詣公車問以日食事拜
為光禄大夫秩中二千石給事中位次丞相初王莽既
就國(建平二年/莽就國)杜門自守其中子獲殺奴(中讀/曰仲)莽切責
獲令自殺在國三歲吏民上書寃訟莽者百數(師古曰/言其合)
(管朝政不當就/國也上時掌翻)至是賢良周䕶宋崇等對䇿復深訟莽
功徳(復扶/又翻)上於是徵莽及平阿侯仁還京師侍太后(侍/太)
(皇太/后也)　董賢因日食之變以沮傅晏息夫躬之䇿(沮在/呂翻)
辛卯上收晏印綬罷就第　丁巳皇太太后傅氏崩合
𦵏渭陵稱孝元傅皇后(史記正義曰漢帝后同陵則為/合𦵏不合陵也諸陵皆如此傅)
(氏以側室而合𦵏稱孝元傳皇后太皇太后在/上此心為何如邪宜其啓王莽而授之以柄也)　丞相
御史奏息夫躬孫寵等辠過上乃免躬寵官遣就國又
罷侍中諸曹黄門郎數十人(丁傅之/親黨也)鮑宣上書曰陛下
父事天母事地子養黎民即位以來父虧眀母震動子
訛言相驚恐今日食於三始(如淳曰正月一日為歲之/朝月之朝日之朝朝猶始)
(也/)誠可畏懼小民正朔日尚恐毁敗器物(敗補/邁翻)何況於
日虧乎陛下深内自責避正殿舉直言求過失罷退外
親及旁仄素餐之人徵拜孔光為光禄大夫發覺孫寵
息夫躬過惡免官遣就國衆庶歙然莫不説喜(師古曰/歙音翕)
天人同心人心説則天意解矣(説讀/曰悦)乃二月丙戌白虹
干日(虹日旁氣也白/兵象干犯也)連隂不雨此天下憂結未解民有
怨望未塞者也(塞悉/則翻)侍中駙馬都尉董賢本無葭莩之
親但以令色諛言自進(令善也諛諂也孔安國/曰令色無質巧言無實)賞賜無
度竭盡府臧(臧讀曰藏/音徂浪翻)并合三第尚以為小復壊㬥室
(師古曰時以三第總為一第賜賢猶嫌陿小/復取㬥室之地以增益之也復扶又翻下同)賢父子坐
使天子使者(言其驕/慢也)將作治第(將作大匠掌治宮室使/為之治第治直之翻)
行夜吏卒皆得賞賜(師古曰為賢第上持時/行夜者行音下孟翻)上冡有㑹
輒太官為供(為之供具也為/于偽翻下同)海内貢獻當養一君今反
盡之賢家豈天意與民意邪天不可乆負(暴殄天物以/私嬖倖是為)
(負/天)厚之如此反所以害之也誠欲哀賢宜為謝過天地
解讐海内免遣就國收乗輿器物還之縣官(此所謂謝/過解讐也)
(為于偽翻/乗繩證翻)可以父子終其性命不者海内之所仇未有
得乆安者也孫寵息夫躬不宜居國可皆免以視天下
(師古曰視/讀曰示)復徵何武師丹彭宣傅喜曠然使民易視以
應天心建立大政興太平之端上大感異納宣言徵何
武彭宣拜鮑宣為司𨽻　上託傅太后遺詔令太皇太
后下丞相御史益封董賢二千戸(賢先封千戸/下遐稼翻)賜孔鄉
侯汝昌侯陽新侯國(三人者先雖封侯未有國邑今賜/之國邑也陽新侯即陽信侯鄭業)
(漢書傅昭儀傳作陽信王/嘉傳及恩澤侯表作陽新)王嘉封還詔書(後世給舍封/駁本此師古)
(曰還謂郤上/之於天子也)因奏封事諫曰臣聞爵禄土地天之有也
書云天命有徳五服五章哉(師古曰虞書辠陶謨之辭/也言皇天命有徳者以居)
(列位天子諸侯卿大夫士/尊卑之服采章各異也)王者代天爵人尤宜愼之裂
地而封不得其宜則衆庶不服感動隂陽其害疾自深
(師古曰言此氣損害/故令天子身有疾也)今聖體乆不平此臣嘉所内懼也
高安侯賢佞幸之臣陛下傾爵位以貴之單貨財以富
之(師古曰/單盡也)損至尊以寵之(師古曰言上意傾惑為下所/窺也余謂帝為賢治第儗於)
(宮闕乗輿器物充物其家/此所謂損至尊以寵之也)主威已黜府臧已竭唯恐不
足財皆民力所為孝文欲起露臺重百金之費克己不
作(事見文/帝紀)今賢散公賦以施私惠一家至受千金往古
以來貴臣未嘗有此流聞四方皆同怨之里諺曰千人
所指無病而死臣常為之寒心(為于/偽翻)今太皇太后以永
信太后遺詔詔丞相御史益賢戸賜三侯國臣嘉竊惑
山崩地動日食於三朝皆隂侵陽之戒也前賢已再封
(謂賢先封闗内侯/繼封高安侯也)晏商再易邑(商先嗣爵崇祖侯後改/封汝昌侯晏無所考按)
(表晏先以皇后父封三千戸/又益二千戸食邑於夏丘)業縁私横求(横户/孟翻)恩已過
厚求索自恣不知厭足甚傷尊尊之義(封三侯者所以/尊傅太后今求)
(濫恩不知厭足則傷尊尊之/義矣索山客翻厭於鹽翻)不可以示天下為害痛矣
(痛甚/也)臣驕侵罔(師古曰罔/謂誣蔽也)隂陽失節氣感相動害及身
體陛下寢疾乆不平繼嗣未立宜思正萬事順天人之
心以求福祐何乃輕身肆意(師古曰/肆放也)不念高祖之勤苦
垂立制度欲傳之於無窮哉臣謹封上詔書不敢露見
(上時掌翻/見賢遍翻)非愛死而不自灋(謂不以違拒詔/指之法自劾也)恐天下聞
之故不敢自劾(言自劾則天下知/其事也劾戸槩翻)初廷尉梁相治東平
王雲獄時冬月未盡二旬而相心疑雲寃獄有飾辭(師/古)
(曰假飾之辭非其/實也治直之翻)奏欲傳之長安(師古曰𫝊謂移其/獄事也傳知戀翻)更
下公卿覆治(下遐稼/翻下同)尚書令鞫譚僕射宗伯鳯以為可
許(師古曰鞫及宗伯皆姓也宗/伯以官為氏鞫音居六翻)天子以為相等皆見上
體不平外内顧望操持兩心(師古曰操/音千高翻)幸雲踰冬無討
賊疾惡主讐之意(謂僥幸雲獄踰冬/則雲可以減死也)免相等皆為庶人
後數月大赦嘉薦相等皆有材行(行下/孟翻)聖王有計功除
過臣竊為朝廷惜此三人(按公卿表建平元年大司農/梁相為廷尉二年貶為東海)
(都尉三年左馮翊方賞為廷尉四年徙本紀東平王雲/有罪自殺在建平四年大赦天下在今年正月若以表)
(為證則當治東平時廷尉乃方賞非梁相表言相貶不/言免為庶人又今年大赦上距建平三年十二月治東)
(平獄時已一朞有餘是大赦亦不在後數月也通鑑書/王嘉薦梁相等三人全取漢書王嘉傳然傳與紀表歳)
(月自相牴牾繫年之書可/謂難矣為于偽翻下同)書奏上不能平(師古曰/心怒也)後二
十餘日嘉封還益董賢户事上乃發怒召嘉詣尚書責
問以相等前坐不忠罪惡著聞君時輒已自劾今又稱
譽云為朝廷惜之何也(劾户槩翻/譽音余)嘉免冠謝罪事下將
軍朝者(朝者當時見入朝/之臣也朝直遥翻)光禄大夫孔光等劾嘉迷國
罔上不道請謁者召嘉詣廷尉詔獄議郎龔等以為嘉
言事前後相違宜奪爵土免為庶人永信少府猛等以
為嘉罪名雖應灋(謂灋當/下吏也)大臣括髮闗械裸躬就笞(師/古)
(曰括結也闗/紐也裸露也)非所以重國褒宗廟也上不聽詔假謁者
節召丞相詣廷尉詔獄使者既到府掾史涕泣共和藥
進嘉(掾命絹翻/和户卧翻)嘉不肻服主簿曰將相不對理陳寃相
踵以為故事(自周勃繋獄賈誼以為言文帝自此待大/臣有節將相有罪皆自殺不受刑然景帝)
(時周亞夫武帝時公孫賀劉屈氂猶下獄死相踵為故/事言其槩也理獄也對理對獄也言大臣之體縱有寃)
(不對獄而自陳也/師古曰踵猶躡也)君侯宜引決(師古曰令/自殺也)使者危坐府
門上(師古曰以/逼促嘉也)主簿復前進藥嘉引藥杯以擊地謂官
屬曰(官屬謂掾/史主簿等)丞相幸得備位三公奉職負國當伏刑
都市以示萬衆丞相豈兒女子邪何謂咀藥而死(師古/曰咀)
(嚼也音/材汝翻)嘉遂裝出見使者再拜受詔(裝出者朝/服而出)乗吏小
車去蓋不冠(去羌/呂翻)隨使者詣廷尉廷尉收嘉丞相新甫
侯印綬(恩澤侯表新甫侯/國於南陽新野)縛嘉載致都船詔獄(百官表/執金吾)
(屬官有中壘寺互武庫都船四令/丞如淳曰漢儀注有寺互都船獄)上聞嘉生自詣吏大
怒(上欲嘉自裁而/嘉詣獄故大怒)使將軍以下與五二千石雜治(漢治/大臣)
(獄率使五二千石今又使將軍同治之怒之甚也/晉灼曰大臣獄重故使秩二干石者五人雜治之)吏詰
問嘉(詰去/吉翻)嘉對曰案事者思得實竊見相等前治東平
王獄不以雲為不當死欲闗公卿示重愼(闗會也古者/獄成命三公)
(六卿參聽之示/明謹於用刑也)誠不見其外内顧望阿附為雲驗(驗徵/驗也)
(為于偽/翻下同)復幸得䝉大赦(復扶/又翻)相等皆良善吏臣竊為國
惜賢不私此三人獄吏曰茍如此則君何以為罪猶當
有以負國不空入獄矣(吏欲文致以負/國之罪故云然)吏稍侵辱嘉嘉
喟然仰天歎曰(喟丘愧翻/歎息之聲)幸得充備宰相不能進賢退
不肖以是負國死有餘責(吏責其負國/故以此對)吏問賢不肖主
名嘉曰賢故丞相孔光故大司空何武不能進惡高安
侯董賢父子亂朝而不能退(惡烏路翻/朝直遥翻)罪當死死無所
恨嘉繫獄二十餘日不食歐血而死已而上覽其對思
嘉言會御史大夫賈延免夏五月乙卯以孔光為御史
大夫秋七月丙午以光為丞相復故國博山侯又以汜
鄉侯何武為御史大夫上乃知孔光前免非其罪以過
近臣毁短光者(光免事見上卷建平二/年過督過也咎之也)曰傅嘉前為侍
中毁譛仁賢誣愬大臣令俊艾者乆失其位(師古曰艾/讀曰乂)
其免嘉為庶人歸故郡(傅氏本河/内溫人)　八月何武徙為前
將軍辛卯光禄大夫彭宣為御史大夫　司𨽻鮑宣坐
摧辱丞相拒閉使者無人臣禮減死髠鉗(丞相孔光四/時行園陵官)
(屬行馳道中宣使吏銁止丞相掾史没入其車馬摧辱/丞相事下御史中丞侍御史至司𨽻官欲捕從事閉門)
(不肻内坐以/拒閉使者罪)　大司馬丁明素重王嘉以其死而憐之
九月乙卯册免明使就第　冬十一月壬午以故定陶
太傅光禄大夫韋賞為大司馬車騎將軍己丑賞卒(成/帝)
(省王國太傅更曰傅此猶曰太傅者習於舊/稱未能頓從新稱也賞韋賢之孫𢎞之子也)　十二月
庚子以侍中駙馬都尉董賢為大司馬衛將軍册曰建
爾于公以為漢輔往悉爾心匡正庶事允執其中是時
賢年二十二雖為三公常給事中領尚書事(給事禁中/而領尚書)
(事/也)百官因賢奏事(審食其以丞相而侍禁中呂后嬖之/也董賢以三公侍禁中哀帝嬖之也)
(論道經邦之/任安在哉)以父衛尉恭不宜在卿位徙為光禄大夫
秩中二千石弟寛信代賢為駙馬都尉董氏親屬皆侍
中諸曹奉朝請寵在丁傅之右矣(朝直遥翻請才/性翻又如字)初丞
相孔光為御史大夫賢父恭為御史事光及賢為大司
馬與光並為三公上故令賢私過光(令私往見之觀其/所以接之者何如)
(也/)光雅恭謹(雅素/也)知上欲尊寵賢及聞賢當來也光警
戒衣冠出門待望見賢車乃却入賢至中門光入閤既
下車乃出拜謁送迎甚謹不敢以賓客鈞敵之禮(此非/恭而)
(無禮者邪光能卑事董/賢則必能曲狥王莽矣)上聞之喜立拜光兩兄子為諫
大夫(光有三兄福捷喜/未知兩兄子為誰)常侍(為諫大夫而/加常侍官也)賢自是權與
人主侔矣(師古曰/侔等也)是時成帝外家王氏衰廢唯平阿侯
譚子去疾為侍中(去羌/呂翻)弟閎為中常侍閎妻父中郎將
蕭咸前將軍望之子也賢父恭慕之欲為子寛信求咸
女為婦(為于/偽翻)使閎言之咸惶恐不致當私謂閎曰董公
為大司馬册文言允執其中此乃堯禪舜之文(論語堯/曰咨爾)
(舜天之厯數在爾躬允執其中四海困窮天/禄永終舜亦以命禹道統之傳此乎出也)非三公故
事(言考之漢家故事册三/公者未嘗有此語也)長老見者莫不心懼(長知/兩翻)此
豈家人子所能堪邪(師古曰家人猶言/庶人也蓋咸自謂)閎性有知略(知/讀)
(曰/智)聞咸言亦悟乃還報恭深達咸自謙薄之意恭歎曰
我家何用負天下而為人所畏如是意不説(説讀曰/悦下同)後
上置酒麒麟殿(師古曰在/未央宮中)賢父子親屬宴飲侍中中常
侍皆在側上有酒所(師古曰言/酒在體中)從容視賢(從于/容翻)笑曰吾
欲灋堯禪舜何如王閎進曰天下乃高皇帝天下非陛
下有也陛下承宗廟當傳子孫於亡窮統業至重天子
亡戲言(周成王剪桐葉為珪與小弱弟戲曰以封汝周/公入賀王曰戲也周公曰王者不可戲乃封小)
(弱弟於唐/古亡無通)上黙然不説左右皆恐於是遣閎出歸郎署
(三署郎各有署署舍遣出不得侍禁中也下考異曰董/賢傳但云遣閎不得復侍宴自歸郎署以  皆漢紀所)
(載也荀紀無漢書外事不知此語荀悦何從得之又云/閎歸郎署二十日長樂宮深為閎謝又御史大夫彭宣)
(上封事言國安危繼嗣事上覺寤召閎按太皇太后居/長信宮云長樂宮誤也  余按漢書注長信宮以長樂)
(官中長信殿為稱/亦可言長樂宮也)乆之太皇太后為閎謝復召閎還(為/于)
(偽翻復扶/又翻下同)閎遂上書諫曰臣聞王者立三公灋三光(三/光)
(日月星也/上時掌翻)居之者當得賢人易曰鼎折足覆公餗喻三
公非其人也(易鼎之九四曰鼎折足覆公餗餗音送鹿/翻虞云八珍之具也馬云䭈也䭈音之然)
(翻鄭云菜也/折而設翻)昔孝文皇帝幸鄧通不過中大夫武帝幸
韓嫣賞賜而已皆不在大位(武帝幸韓嫣賞賜儗鄧通/位不過上大夫以罪賜死)
(嫣於/䖍翻)今大司馬衛將軍董賢無功於漢朝又無肺腑之
連復無名迹高行以矯世(行戸/孟翻)昇擢數年列備鼎足典
衛禁兵無功封爵父子兄弟横蒙拔擢賞賜空竭帑藏
(横户孟翻帑它/朗翻藏徂浪翻)萬民誼譁偶言道路誠不當天心也昔
褒神蚖變化為人實生褒姒亂周國(國語曰夏之衰也/有二龍降于夏庭)
(言曰予褒之二君也夏后請其漦而藏之歴殷周莫敢/發也至厲王之末發而觀之漦流於庭不可除也王使)
(婦人不帷而譟之其神化為𤣥蚖入于王府府之童妾/既齓而遭之既笄而孕懼而弃之鬻檿弧者收以奔褒)
(是為褒姒褒人有獄以入於幽王王嬖之生伯服遂黜/申后而立褒姒廢太子而立伯服以亂周國蚖音元又)
(吾官翻漦似甾/翻檿於琰翻)恐陛下有過失之譏賢有小人不知進
退之禍非所以垂灋後世也上雖不從閎言多其年少
志彊(少詩照/翻下同)亦不罪也
二年春正月匈奴單于及烏孫大昆彌伊秩靡皆來朝
(朝直/遥翻)漢以為榮是時西域凡五十國(三十六國分/為五十餘國)自譯
長至將相侯王皆佩漢印綬凡三百七十六人(譯長之/官西域)
(諸國皆有之所以通其國/之語言於中國長知兩翻)而康居大月氏安息罽賓烏
弋之屬(烏弋山離國去長安萬二千二百里不屬都䕶/東與罽賓西與犂軒條支接氏音支罽音計)
皆以絶逺不在數中其來貢獻則相與報不督録總領
也(正謂不屬/都䕶也)自黄龍以來單于每入朝其賞賜錦繡繒
絮輒加厚於前以慰接之單于宴見(見賢/遍翻)羣臣在前單
于怪董賢年少以問譯(師古曰譯傳/語之人也)上令譯報曰大司
馬年少以大賢居位單于乃起拜賀漢得賢臣是時上
以太歲厭勝所在(是年太歳在申師/古曰厭音一涉翻)舍單于上林苑蒲
陶宮(蒲陶本出大宛武帝伐大宛采蒲陶種/植之離宮宮由此得名師古曰舍止宿)告之以加
敬於單于單于知之不悦　夏四月壬辰晦日有食之
　五月甲子正三公官分職(成帝綏和二年置三公官/哀帝建平三年罷今復正)
(三公官名方職謂大司馬掌兵事大司徒/掌人民事大司空掌水土事分扶問翻)大司馬衛將
軍董賢為大司馬丞相孔光為大司徒彭宣為大司空
封長平侯(恩澤侯表長平/侯國於濟南)　六月戊午帝崩于未央宮
(臣瓉曰帝年二十即位即位六年夀廿/五師古曰即位明年乃改元夀二十六)　帝睹孝成之
世禄去王室(謂政在/王氏也)及即位屢誅大臣(謂殺朱博/王嘉等)欲彊
主威以則武宣(師古曰/則法也)然而寵信讒諂(謂趙昌董賢/息夫躬等)憎
疾忠直(謂師丹傅/喜鄭崇等)漢業由是遂衰太皇太后聞帝崩即
日駕之未央宮(之往/也)收取璽綬(璽斯氏翻/綬音受)太后召大司
馬賢引見東箱(見賢/遍翻)問以喪事調度(師古曰調選發也/度計料也調徒弔)
(翻/)賢内憂不能對免冠謝太后曰新都侯莽前以大司
馬奉送先帝大行(謂成帝/之喪也)曉習故事吾令莽佐君賢頓
首幸甚太后遣使者馳召莽詔尚書諸發兵符節百官
奏事中黄門期門兵皆屬莽(中黄門守禁門黄闥者也/期門兵守衛殿門者也)
莽以太后指使尚書劾賢帝病不親醫藥(劾户/槩翻)禁止賢
不得入宮殿司馬中(據漢書趙充國傳子卬入莫府司/馬中亂屯兵如淳注曰司馬中律)
(所謂營軍司馬中也余謂此宮殿/司馬中蓋宮殿屯衛司馬中也)賢不知所為詣闕免
冠徒跣謝己未莽使謁者以太后詔即闕下册賢(師古/曰即)
(就/也)曰賢年少未更事理(少詩照翻師古曰/更歴也音工衡翻)為大司馬不
合衆心其收大司馬印綬罷歸第即日賢與妻皆自殺
家惶恐夜𦵏莽疑其詐死有司奏請發賢棺至獄診視
(師古曰謂發冡取其/棺柩也診驗也音軫)因埋獄中太皇太后詔公卿舉可
大司馬者莽故大司馬辭位避丁傅衆庶稱以為賢(事/見)
(三十三卷/綏和二年)又太皇太后近親自大司徒孔光以下舉朝
皆舉莽(朝直/遥翻)獨前將軍何武左將軍公孫禄二人相與
謀以為往時惠昭之世外戚呂霍上官持權幾危社稷
(幾居/希翻)今孝成孝哀比世無嗣(比頻/寐翻)方當選立近親幼主
不宜令外戚大臣持權(外戚大臣/謂王莽也)親疏相錯(親謂外戚/疏謂異姓)
(之為將軍公卿者/師古曰錯間雜也)為國計便(為國之計/唯此為便)於是武舉公孫
禄可大司馬而禄亦舉武庚申太皇太后自用莽為大
司馬領尚書事太皇太后與莽議立嗣安陽侯王舜莽
之從弟其人修飭(師古曰飭讀與敕同/敕整也從才用翻)太皇太后所信
愛也莽白以舜為車騎將軍秋七月遣舜與大鴻臚左
咸使持節迎中山王箕子以為嗣(使持節者奉使而持/節也魏晉以下遂以)
(為官稱臚陵如/翻嗣祥吏翻)莽又白太皇太后詔有司以皇太后與
女弟昭儀專寵錮寢(錮塞也杜塞後宮侍/寢之路不使進御也)殘滅繼嗣(詳/見)
(上卷建/平元年)貶為孝成皇后徙居北宮又以定陶共王太后
與孔鄉侯宴同心合謀背恩忘本專恣不軌(背蒲/妹翻)徙孝
哀皇后退就桂宮傅氏丁氏皆免官爵歸故郡(莽以積/年閒退)
(之乆一旦得權無所不至/傅氏河内人丁氏山陽人)傅宴將妻子徙合浦獨下詔
褒揚傳喜曰高武侯喜姿性端慤(師古曰慤謹/也音口角翻)論議忠
直雖與故定陶太后有屬終不順指從邪介然守節以
故斥逐就國(喜就國見上/卷建平二年)傳不云乎歲寒然後知松柏
之後凋也(師古曰論語載孔子之/言以喻有節操之人也)其還喜長安位特進
奉朝請喜雖外見褒賞孤立憂懼後復遣就國以夀終
(復扶/又翻)莽又貶傅太后號為定陶共王母丁太后號曰丁
姬莽又奏董賢父子驕恣奢僣請收没入財物縣官諸
以賢為官者皆免父恭弟寛信與家屬徙合浦母别歸
故郡鉅鹿長安中小民讙譁鄉其第哭幾獲盜之(師古/曰陽)
(往哭之實欲竊盜也讙音許/爰翻鄉讀曰嚮幾讀曰冀)縣官斥賣董氏財凡四十
三萬萬賢所厚吏沛朱詡自劾去大司馬府(劾戸/槩翻)買棺
衣收賢屍𦵏之莽聞之以它辠擊殺詡莽以大司徒孔
光名儒相三主(成哀及平/帝為三主)太后所敬天下信之於是盛
尊事光引光女壻甄邯為侍中奉車都尉(甄之人翻姓/也陳畱風俗)
(傳曰舜陶甄河濱其/後為氏邯戸甘翻)諸素所不説者(説讀/曰悦)莽皆傅致其
罪(師古曰傅讀曰附附/益而引致之令入罪)為請奏草令邯持與光以太后
指風光(師古曰草謂文書之/槀草也風讀曰諷)光素畏愼不敢不上之(上/時)
(掌/翻)莽白太后輒可其奏於是劾奏何武公孫禄互相稱
舉皆免官武就國又奏董宏子高昌侯武父為佞邪奪
爵(宏為佞邪謂請立/丁姫為帝太后也)又奏南郡太守母將隆前為冀州
牧治中山馮太后獄寃陷無辜闗内侯張由誣告骨肉
中太僕史立泰山太守丁𤣥陷人入大辟(事並見三十/三卷建平元)
(年辟毗/亦翻)河内太守趙昌譛害鄭崇(事見上卷/建平四年)幸逢赦令
皆不宜處位在中土(處昌/呂翻)免為庶人徙合浦中山之獄
本立𤣥自典考之但與隆連名奏事莽少時慕與隆交
隆不甚附故因事擠之(少詩照翻擠子計/翻又牋西翻排也)紅陽侯立太
后親弟雖不居位莽以諸父内敬憚之畏立從容言太
后令已不得肆意復令光奏立罪惡(從子容翻復/扶又翻下同)前知
定陵侯長犯大逆罪為言誤朝(事見三十二卷成帝綏/和元年為于偽翻誤朝)
(誤朝廷也/朝直遥翻)後白以官婢楊寄私子為皇子衆言曰呂氏
少帝復出(謂呂后名他人子為惠/帝子也事見十三卷)紛紛為天下所疑難
以示來世成襁褓之功(謂難成輔立/幼主之功)請遣立就國太后
不聽莽曰今漢家衰比世無嗣(比毗/至翻)太后獨代幼主統
政誠可畏懼力用公正先天下尚恐不從(師古曰力勉/力先悉薦翻)
今以私恩逆大臣議如此羣下傾邪亂從此起宜可且
遣就國安後復徵召之(師古曰安猶徐也余謂安/定也安後猶言事定後也)太后
不得已遣立就國莽之所以脅持上下皆此類也於是
附順莽者拔擢忤恨者誅滅(忤五/故翻)以王舜王邑為腹心
甄豐甄邯主擊㫁(㫁丁/亂翻)平晏領機事(晏當之/子也)劉秀典文
章孫建為爪牙豐子尋秀子棻(師古曰棻/音扶云翻)涿郡崔發(姓/譜)
(齊丁公之子食采/於崔因以為氏)南陽陳崇皆以材能幸於莽莽色厲
而言方(師古曰外示凛厲之/色而假為方直之言)欲有所為微見風采(師古/曰見)
(音胡/電翻)黨與承其指意而顯奏之莽稽首涕泣固推讓(稽/音)
(啓推吐/雷翻)上以惑太后下用示信於衆庶焉　八月莽復
白太皇太后廢孝成皇后孝哀皇后為庶人就其園(就/孝)
(成孝哀寢廟園/也復扶又翻)是日皆自殺(甲考異曰漢春秋八月/  寅未知胡旦所据)
大司空彭宣以王莽專權乃上書言三公鼎足承君一
足不任則覆亂美實(師古曰美實謂鼎中之實也易鼎/卦九四爻辭曰鼎折足覆公餗餗)
(食也故宣引以/為言任音壬)臣資性淺薄年齒老眊(師古曰眊與耄/同鄭𤣥曰耄惽)
(忘/也)數伏疾病(數所/角翻)昏亂遺忘(忘巫/放翻)願上大司空長平侯
印綬(上時/掌翻)乞骸骨歸鄉里竢寘溝壑(竢古俟字/寘與填同)莽白太
后䇿免宣使就國莽恨宣求退故不賜黄金安車駟馬
宣居國數年薨
　班固賛曰薛廣徳保縣車之榮平當逡巡有恥彭宣
　見險而止異乎茍患失之者矣(薛廣徳縣車在元帝/永光元年平當不敢)
　(受封在建平三年通鑑因彭宣/事以班賛繫之於此縣讀曰懸)
戊午右將軍王崇為大司空光禄勲東海馬宮為右將
軍(按班書馬宮木姓馬/矢氏宮仕學稱馬氏)左曹中郎將甄豐為光禄勲(以/中)
(郎將加/左曹官)　九月辛酉中山王即皇帝位(貢父曰辛酉去/哀帝崩六十四)
(日/)大赦天下平帝年九歲太皇太后臨朝大司馬莽秉
政百官總已以聽於莽(援古者天子諒隂百官總已以/聽於冡宰之制以盗權也師古)
(曰聚束曰總音摠朱/熹曰謂各總攝已職)莽權日盛孔光憂懼不知所出上
書乞骸骨莽白太后帝幼少宜置師傅徙光為帝太傅
位四輔(記曰虞夏商周有師保有疑丞設四輔及三/公莽倣之以位置孔光變更官名自此始矣)給
事中領宿衛供養行内(師古曰行内行在所/之内中猶言禁中也)署門戸省
服御食物(師古曰省視也余謂行内署門户當為一句/此宿衛事也省服御食物則供養事也文理)
(甚明師古誤㫁其句因曲為/之説耳行下孟翻省悉井翻)以馬宮為大司徒甄豐為
右將軍　冬十月壬寅葬孝哀皇帝於義陵(臣瓉曰自/崩至𦵏凡)
(百五日義陵在扶風去長安四十六里朔考異曰哀紀/云九月壬寅葬義陵按長厯是月辛酉  無壬寅壬寅)
(乃十月十二日又臣瓉注曰自崩至葬凡一百五日按/帝以六月戊午崩然則葬在十月審矣蓋本紀月誤也)
　　孝平皇帝上(荀悦曰諱衎之字曰樂應劭曰謚法/布綱治紀曰平余按帝本名箕子元)
　　　(始二年始/更名衎)
元始元年春正月王莽風益州令塞外蠻夷自稱越裳
氏重譯獻白雉一黑雉二(越裳注已見二十八卷元帝/初元二年參考諸家之説越)
(裳之地不在益州塞外莽自以輔幼主欲以致逺人功/徳比周公惑衆故為此耳師古曰越裳南方逺國也譯)
(謂傳言也道路絶逺風俗殊隔/故累譯而後乃通風讀曰諷)莽白太后下詔以白雉
薦宗廟於是羣臣盛陳莽功徳致周成白雉之瑞周公
及身在而託號於周(時羣臣言聖王之法臣有大功/則生有美號因引周公事為徵)莽
宜賜號曰安漢公益戸疇爵邑(張晏曰漢律非始封十/減二疇者等也言不復)
(減賢曰疇等也言功臣子孫襲封與先人等余/謂此言莽進號為公宜益其邑戸使與爵等也)太后詔
尚書具其事莽上書言臣與孔光王舜甄豐甄邯共定
䇿今願獨條光等功賞寢置臣莽勿隨輩列(進息也/寢舎也)甄
邯白太后下詔曰無偏無黨王道蕩蕩(師古曰尚書洪/範之言也蕩蕩)
(廣平之貎/也故引之)君有安宗廟之功不可以骨肉故蔽隠不揚
君其勿辭莽復上書固讓數四(復扶又/翻下同)稱疾不起左右
白太后宜勿奪莽意但條孔光等莽乃肻起二月丙辰
太后下詔以太傅博山侯光為太師車騎將軍安陽侯
舜為太保皆益封萬戸(子考異曰平紀作正月事而王/  侯表公卿表皆云二月丙辰)
(今從之耳余按考異所謂王子侯云二月丙辰封者/謂宣帝  孫信等也由今考之不能無疑注見下)左
將軍光禄勲豐為少傅封廣陽侯(恩澤侯表廣陽/侯國於南陽)皆授
四輔之職侍中奉車都尉邯封承陽侯(恩澤侯表承陽/侯國於汝南師)
(古曰承/音烝)四人既受賞莽尚未起羣臣復上言莽雖克讓
朝所宜章(言朝廷所當章/顯也朝直遥翻)以時加賞明重元功無使百
僚元元失望太后乃下詔以大司馬新都侯莽為太傅
幹四輔之事號曰安漢公益封二萬八千戸於是莽為
惶恐不得已而起受太傅安漢公號讓還益封事云願
須百姓家給(師古曰給足也/家給家家自足)然後加賞羣臣復爭太后
詔曰公自期百姓家給是以聽之其令公奉賜皆倍故
(奉讀曰俸所食之俸也賜歲時常賜著諸/令者也師古曰倍故數多於故各一倍也)百姓家給人
足大司徒大司空以聞(言待家給人足二/府以其事聞也)莽復讓不受
而建言褒賞宗室羣臣立故東平王雲太子開明為王
(哀帝建平二年雲死/國除今復立其子)又以故東平思王孫成都為中山
王奉孝王後(東平思王宣帝子字也帝入奉/大宗故立成都以奉孝王後)封宣帝耳
孫信等三十六人皆為列侯(晉灼曰耳音仍封考異曰/平紀元始元年  孝宣曾)
(孫信等三十六人莽傳在五年按王子侯表皆以元年/二月丙辰封莽傳誤也  余按王子侯表陶鄉侯恢等)
(十五人皆以二月丙辰封不及三十六人/之數又無信名按恢等皆宣帝曾孫也)太僕王惲等
二十五人皆賜爵闗内侯(惲等以前議定陶傅太后尊/號守經法不阿指從邪賜爵)
(惲於/粉翻)又令諸侯王公列侯闗内侯無子而有孫若同産
子者皆得以為嗣(同産子同母/兄弟之子)宗室屬未盡而以罪絶
者復其屬(謂袒免以上親以罪絶屬/藉者復其屬藉免音問)天下吏比二千石
以上年老致仕者參分故禄以一與之終其身(師古曰/參三也)
下及庶民鰥寡恩澤之政無所不施莽既媚説吏民又
欲專㫁(説讀曰悦/㫁丁亂翻)知太后老厭政乃風公卿奏言往者
吏以功次遷至二千石(功者以勞績遷/次者以資序遷)州部所舉茂材
異等吏(州部即部/刺史也)率多不稱(稱尺/證翻)宜皆見安漢公又太
后春秋高不宜親省小事(省悉/井翻)令太后下詔曰自今以
來唯封爵乃以聞它事安漢公四輔平決州牧二千石
及茂材吏初除奏事者輒引入至近署對安漢公考故
官問新職以知其稱否(考故官者考其前任有勞績與/否也問新職者問其新任當何)
(如施設也/稱尺證翻)於是莽人人延問密致恩意厚加贈送其不
合指顯奏免之權與人主侔矣　置羲和官秩二千石
(羲和初置自為一官莽/既簒改大司農曰羲和)　夏五月丁巳朔日有食之大
赦天下公卿以下舉敦厚能直言者各一人　王莽恐
帝外家衛氏奪其權(帝中山衛/姬所生也)白太后前哀帝立背恩
義(背蒲妹/翻下同)自貴外家丁傅撓亂國家(師古曰撓擾/也音火高翻)幾危
社稷(幾居/希翻)今帝以幼年復奉大宗為成帝後宜明一統
之義(謂既奉大宗則以子繼父一/以正統相承義不得顧私親)以戒前事為後代灋
六月遣甄豐奉璽綬即拜帝母衛姬為中山孝王后賜
帝舅衛寶寶弟𤣥爵闗内侯賜帝女弟三人號曰君(謁/臣)
(號修義君皮為承禮君鬲子/為尊徳君師古曰鬲音歴)皆畱中山不得至京師扶
風功曹申屠剛以直言對䇿曰臣聞成王幼少周公攝
政聽言下賢均權布寵動順天地舉措不失然近則召
公不説逺則四國流言(賢曰尚書曰周公為師相成王/為左右召公不悦言周公既還)
(政成王宜自退今復為相故不悦也四國謂管蔡商奄/也成王幼小周公攝政四國流言曰公將不利於孺子)
(説讀/曰悦)今聖主始免襁褓即位以來至親分離外戚杜隔
恩不得通且漢家之制雖任英賢猶援姻戚親疏相錯
杜塞間隙(援于元翻塞悉/則翻間古莧翻)誠所以安宗廟重社稷也宜
亟遣使者徵中山太后置之别宮令時朝見(朝直遥翻/見賢遍翻)
又召馮衛二族裁與冗職(賢曰冗/散也)使得執㦸親奉宿衛
以抑患禍之端上安社稷下全保傅(此保傅謂/四輔也)莽令太
后下詔曰剛所言僻經妄説違背大義(背布/内翻)罷歸田里
　丙午封魯頃公之八世孫公子寛為褒魯侯(魯頃公/讐秦孝)
(文王元年為楚所滅恩澤侯/表褒魯侯食邑於南陽郡)奉周公祀封褒成君孔霸
曾孫均為褒成侯(恩澤侯表褒成侯/食邑於山陽瑕丘)奉孔子祀　詔天
下女徒已論歸家出雇山錢月三百(如淳曰已論罪已/定也令甲女子犯)
(罪作女徒六月雇山遣歸説以為當於山伐木聽使入/錢雇功直故謂之雇山應劭曰舊刑鬼薪取薪於山以)
(給宗廟今使女徒出錢雇薪故曰雇山也師古曰如説/近之謂女徒論罪已定並放歸家不親役之但令出錢)
(月三百以雇人也為此恩者所以/行太皇太后之徳施惠於婦人)復貞婦鄉一人(師古/曰復)
(方目翻鄉一人/取其尤最者)大司農部丞十三人人部一州勸農桑
(武帝時桑𢎞羊置大司農部丞數十人分部/郡國主均輸鹽鐵今以十三人部十三州)　秋九月
赦天下徒
二年春黄支國獻犀牛黄支在南海中去京師三萬里
(應劭曰黄支國/在日南之南)王莽欲燿威徳故厚遺其王(遺于/季翻)令遣
使貢獻　越巂郡上黄龍游江中(上時/掌翻)太師光大司徒
宮等咸稱莽功徳比周公宜告祠宗廟大司農孫寶曰
周公上聖召公大賢尚猶有不相説(説讀/曰悦)著於經典兩
不相損今風雨未時百姓不足每有一事羣臣同聲(師/古)
(曰言雷同阿/附妄説福祥)得無非其美者(謂所美/非美也)時大臣皆失色甄
邯即時承制罷議者㑹寶遣吏迎母母道病畱弟家獨
遣妻子司直陳崇劾奏寶事下三公即訊(師古曰就問/之也劾戸槩)
(翻下遐/稼翻)寶對曰年七十誖眊恩衰共養營妻子如章(師/古)
(曰誖惑也眊與耄同自言老耄心志亂惑供養之恩衰/具如所奏之章也誖音布内翻共讀曰供音居用翻)
寶坐免終於家　帝更名衎(衎空旱翻/又虛岸翻)　三月癸酉大
司空王崇謝病免以避王莽　夏四月丁酉左將軍甄
豐為大司空右將軍孫建為左將軍光禄勲甄邯為右
將軍　立代孝王𤣥孫之子如意為廣宗王江都易王
孫盱台侯宮為廣川王廣川惠王曾孫倫為廣徳王(代/孝)
(王參孫義改封清河傳國至孫年宣帝地節四年以罪元/廢今封如意以奉孝王後江都易王非傳國子建武帝)
(狩二年謀反自殺今立宮以奉易王後廣川惠王越宣/帝地節四年以其孫文紹封傳子海陽甘露四年以罪)
(廢今立倫以奉惠王後此皆王莽/為政以繼絶世惑衆盱台音吁台)紹封漢興以來大功
臣之後周共等皆為列侯及闗内侯(共綘侯周勃𤣥孫/師古曰共讀曰恭)
凡百一十七人　郡國大旱蝗青州尤甚(青州部平原/千乗濟南齊)
(北海東萊等郡甾州/膠東高密等王國)民流亡王莽白太后宜衣繒練(師/古)
(曰繒練謂帛無/文者衣於既翻)頗損膳以示天下莽因上書願出錢百
萬獻田三十頃付大司農助給貧民於是公卿皆慕效
焉凡獻田宅者二百三十人以口賦貧民(師古曰計口/而給其田宅)
又起五里於長安城中(如淳曰民/居之里)宅二百區以居貧民
莽帥羣臣奏太后(帥讀/曰率)言幸賴陛下徳澤閒者風雨時
甘露降神芝生蓂莢朱草嘉禾休徵同時並至(師古曰/休美也)
(徵證/也)願陛下遵帝王之常服復太官之灋膳使臣子各
得盡驩心備共養(共居用翻/養羊尚翻)莽又令太后下詔不許每
有水旱莽輒素食(師古曰素食/即菜食無肉)左右以白太后太后遣
使者詔莽曰聞公菜食憂民深矣今秋幸孰(孰古熟/字通)公
以時食肉愛身為國(為于/偽翻)　六月隕石于鉅鹿二　光
禄大夫楚國龔勝太中大夫琅邪邴漢(邴姓也/與丙同)以王莽
專政皆乞骸骨莽令太后䇿詔之曰朕愍以官職之事
煩大夫大夫其修身守道以終高年皆加優禮而遣之
　梅福知王莽必簒漢祚一朝弃妻子去不知所之其
後人有見福於㑹稽者變姓名為呉市門卒云(㑹稽郡/時治呉)
(縣㑹工/外翻)　秋九月戊申晦日有食之赦天下徒　遣執
金吾侯陳茂(晉灼曰百官表執金吾/屬官有兩丞侯司馬)諭説江湖賊成重
等二百餘人(説輸/芮翻)皆自出送家在所收事(如淳曰賊雖/自出得還其)
(家而已不得復除尚當役作之也師古曰如説非也言/身既自出又各送其家人詣本屬縣邑從賦役耳貢父)
(曰賊二百餘人皆異縣人既自出/故送家在所收事也余謂劉説是)重徙雲陽(服䖍曰重/成重也作)
(賊長帥故/徙之也)賜公田宅　王莽欲悦太后以威徳至盛異
於前乃風單于令遣王昭君女須卜居次云入侍太后
所以賞賜之甚厚　車師後王國有新道通玉門闗(車/師)
(後王國治務塗谷去長/安八千九百五十里)往來差近戊巳校尉徐普欲開
之車師後王姑句(師古曰/句音鉤)以當道供給使者心不便也
普欲分明其界然後奏之召姑句使證之不肻繫之其
妻股紫陬(師古曰陬/音子侯翻)謂姑句曰前車師前王為都䕶司
馬所殺(此言日前事也車師前王治交/河城去長安八千□百五十里)今乆繫必死不
如降匈奴即馳突出高昌壁入匈奴(拓拔魏時闞爽始/立國於高昌蓋因)
(漢高昌壁為名杜佑曰高昌郡蓋因其地高敞人物昌/盛立名或云昔漢武帝遣兵西討師旅頓弊者因住焉)
(有漢時高/昌壘故也)又去胡來王唐兠(婼羌國王號去胡來王去/陽闗千八百里去長安六)
(千三百里師古曰言去胡戍來附漢/也婼孟康音兒師古曰音而遮翻)與赤水羌數相冦
(羌之居赤水者大種也與婼羌比近/唐有黑黨項居赤水西數所角翻)不勝告急都䕶都
䕶但欽不以時救助(但欽人姓名姓/書但平音或上)唐兠困急怨欽東
守玉門闗玉門闗不内即將妻子人民千餘人亡降匈
奴(降戸江/翻下同)單于受置左谷蠡地(左谷蠡王所居地也/谷音鹿蠡盧奚翻)遣
使上書言狀曰臣謹已受詔遣中郎將韓隆等使匈奴
責讓單于單于叩頭謝罪執二虜還付使者(二虜姑句/及唐兠也)
詔使中郎將王萌待於西域惡都奴界上(服䖍曰惡都/奴西域之谷)
(名/也)單于遣使送因請其罪(為二虜請於漢求/釋其背叛之罪也)使者以聞
莽不聽詔㑹西域諸國王陳軍斬姑句唐兠以示之(欲/以)
(懲後使/不敢叛)乃造設四條(師古曰更新/為此制也)中國人亡入匈奴者
烏孫亡降匈奴者西域諸國佩中國印綬降匈奴者烏
桓降匈奴者皆不得受遣中郎將王駿王昌副校尉甄
阜王尋使匈奴班四條與單于雜函封(師古曰與璽書/同一函而封之)
付單于令奉行因收故宣帝所為約束封函還(宣帝與/匈奴約)
(長城以南漢有之長城以北匈奴有之有降者不得/受今莽以約束未明故頒四條而收舊所為約束)時
莽奏令中國不得有二名(公羊春秋傳譏/二名故莽效之)因使使者以
風單于宜上書慕化為一名漢必加厚賞單于從之上
書言幸得備藩臣竊樂太平聖制臣故名囊知牙斯今
謹更名曰知莽大説(樂音洛更工衡/翻説讀曰悦)白太后遣使者答
諭厚賞賜焉　莽欲以女配帝為皇后以固其權奏言
皇帝即位三年長秋宮未建(師古曰秋者收成之時長/者恒乆之義故以為皇后)
(宮/名)掖庭媵未充(媵以證翻從嫁之女也古者/諸侯一國嫁女九國媵之)乃者國家
之難本從無嗣配取不正請考論五經定取后禮(難乃/旦翻)
(師古曰取/皆讀曰娶)正十二女之義以廣繼嗣(古者天子一取九/女公羊傳曰諸侯)
(一聘九女則周之天子固有十二女之禮/莽之進女也十一媵蓋通后為十二女也)博采二王後
及周公孔子世列侯在長安者適子女(二王後殷周之/後周公孔子世)
(周公之後世嫡相承者師古/曰適讀曰嫡嫡謂妻所生也)事下有司上衆女名(下遐/稼翻)
(上時掌/翻下同)王氏女多在選中者莽恐其與巳女爭即上言
身無徳子材下不宜與衆女並采太后以為至誠乃下
詔曰王氏女朕之外家其勿采庶民諸生郎吏以上守
闕上書者日千餘人公卿大夫或詣廷中或伏省戸下
咸言安漢公盛勲堂堂若此今當立后獨奈何廢公女
天下安所歸命願得公女為天下母莽遣長史以下分
部曉止公卿及諸生(師古曰分音扶問翻/曉止開諭之使止也)而上書者愈
甚太后不得已聽公卿采莽女莽復自白宜博采衆女
公卿爭曰不宜采諸女以貳正統(師古曰言皇后之/位當在莽女也)莽
乃白願見女
　
　
　
　
　
　
　資治通鑑卷三十五
