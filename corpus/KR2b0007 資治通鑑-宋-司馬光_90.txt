
　資治通鑑卷八十九　　　宋　司馬光　撰
　　　　　　　　　　　　　　胡三省　音註
　晉紀十一(起閼達閹茂盡柔/兆困敦凡三年)
　　孝愍皇帝下
建興二年春正月辛未有如日隕于地又有三日相承
出西方而東行(天文占曰三四五六日俱出並爭天下/兵作又曰三日並出不過三旬諸矦爭)
(為/帝)　丁丑大赦　有流星出牽牛入紫微(晉天文志牽/牛六星在河)
(鼓/南)光燭地墜于平陽北化為肉長三十步廣二十七步
(長直亮翻廣右/曠翻後倣此)漢主聰惡之(惡烏/路翻)以問公卿陳元達以
為女寵太盛亡國之徴(後考異曰載記元達等曰臣恐/  庭有三后之事按立三后在)
(明年於/時未也)聰曰此隂陽之理何闗人事聰后劉氏賢明聰
所為不道劉氏每規正之己丑劉氏卒諡曰武宣自是
嬖寵競進後宫無序矣(嬖卑義翻/又博計翻)　聰置丞相等七公
(七公見下自晉王粲/至中山王曜是也)又置輔漢等十六大將軍(輔漢都/䕶中軍)
(上軍撫軍鎮衛京前後左右上下/軍輔國冠軍龍驤虎牙等大將軍)各配兵二千以諸子
為之又置左右司𨽻各領户二十餘萬萬户置一内史
單于左右輔各主六夷十萬落(六夷葢胡羯鮮卑氐𦍑/巴蠻或曰烏丸非巴蠻)
(也單/音蟬)萬落置一都尉左右選曹尚書並典選舉自司𨽻
以下六官皆位亞僕射以其子粲為丞相領大將軍録
尚書事進封晉王江都王延年録尚書六條事(録尚書/六條事)
(始見於此沈約志曰晉康帝世何充讓録表云咸康中/分置三録王導録其一荀崧陸曄各録六條事然則似)
(有二十四條若止有十二條則荀陸各録六條導又何/所司乎若導總録荀陸分掌則不得復云導録其一也)
(其後毎置二録輒云各録六條事又似止有十二條十/二條者不知悉何條也江右張華江左庾亮並經關尚)
(書七條則亦不知皆何事也余按宋元嘉以後江夏王/義恭始興王濬南譙王義宣皆録尚書六條事沈氏世)
(仕江左厯位通顯且不知為何事後之人何所取徴杜/佑曰何充讓録表曰咸康中分置三録王導録其一荀)
(松陸曄各録二條事晉氏度江有吏部祠部左民五兵/度支五尚書是五條也晉初有吏部三公客曹駕部屯)
(田度支六曹太康有吏部殿中五兵田曹度支左民六/曹葢六條也如杜佑之言則六條葢六曹也沈約以何)
(充表各録二條為各/録六條致有此誤)汝隂王景為太師王育為太傅任
顗為太保馬景為大司徒朱紀為大司空中山王曜為
大司馬　壬辰王子春等及王浚使者至襄國石勒匿
其勁卒精甲羸師虛府以示之(羸倫/為翻)北面拜使者而受
書浚遺勒麈尾(遺于季翻麈腫庾翻麋屬尾能生風辟/蠅蜹晉王公貴人多執麈尾以玉為柄)
勒陽不敢執懸之於壁朝夕拜之曰我不得見王公見
其所賜如見公也復遣董肇奉表于浚期以三月中旬
親詣幽州奉上尊號(復扶又翻/上時掌翻)亦修牋于棗嵩求并州
牧廣平公勒問浚之政事於王子春子春曰幽州去嵗
大水人不粒食(五榖不登/故不粒食)浚積粟百萬不能賑贍刑政
苛酷賦役殷煩忠賢内離夷狄外叛人皆知其將亡而
浚意氣自若曽無懼心方更置立臺閣布列百官自謂
漢高魏武不足比也勒撫几笑曰王彭祖真可擒也俊
使者還薊(薊音/計)具言石勒形埶寡弱欵誠無二浚大悦
益驕怠不復設備　楊虎掠漢中吏民以奔成梁州人
張咸等起兵逐楊難敵(楊虎楊難敵攻漢/中事始上卷上年)難敵去咸以
其地歸成於是漢嘉涪陵漢中之地(漢嘉本前漢青衣/縣屬蜀郡後漢順)
(帝陽嘉二年改曰漢/嘉蜀分立漢嘉郡)皆為成有成主雄以李鳳為梁州
刺史任囘為寧州刺史李恭為荆州刺史雄虛已好賢
隨才授任(好呼/到翻)命太傅驤養民於内李鳳等招懐於外
刑政寛簡獄無滯囚興學校置史官(校户/教翻)其賦民男丁
嵗榖三斛女丁半之疾病又半之户調絹不過數丈綿
數兩(調徒釣/翻賦也)事少役希(少詩/沼翻)民多富實新附者皆給復
除(復方/目翻)是時天下大亂而蜀獨無事年榖屢熟乃至閭
門不閉路不拾遺漢嘉夷王冲歸朱提審炤建寧爨畺
皆歸之(朱提音銖時炤與照同爨取亂/翻夷人姓也畺與疆同居良翻)巴郡嘗告急云
有晉兵雄曰吾常憂琅邪微弱遂為石勒所滅以為耿
耿(耿古幸翻/耿耿憂也)不圖乃能舉兵使人欣然然雄朝無儀品
爵位濫溢(朝直/遥翻)吏無禄秩取給於民軍無部伍號令不
肅此其所短也　二月壬寅以張軌為太尉涼州牧封
西平郡公王浚為大司馬都督幽冀諸軍事荀組為司
空領尚書左僕射兼司𨽻校尉行留臺事劉琨為大將
軍都督并州諸軍事朝廷以張軌老病拜其子寔為副
刺史(副刺史前/此未有也)　石勒纂嚴將襲王浚而猶豫未發張
賓曰夫襲人者當出其不意今軍嚴經日而不行豈非
畏劉琨及鮮卑烏桓為吾後患乎勒曰然為之奈何賓
曰彼三方智勇無及將軍者將軍雖逺出彼必不敢動
且彼未謂將軍便能懸軍千里取幽州也輕軍徃返不
出二旬藉使彼雖有心比其謀議出師(比必/寐翻)吾已還矣
且劉琨王浚雖同名晉臣實為仇敵若修牋于琨送質
請和(質音致/下同)琨必喜我之服而快浚之亡終不救浚而
襲我也用兵貴神速勿後時也勒曰吾所未了右矦已
了之(了决/也)吾復何疑(後扶又翻/下敢復同)遂以火宵行至柏人(柏/人)
(縣屬趙國唐為/邢州堯山縣)殺主簿游綸以其兄綂在范陽恐泄軍
謀故也遣使奉牋送質于劉琨自陳罪惡請討浚以自
效琨大喜移檄州郡稱已與猗盧方議討勒勒走伏無
地求抜幽都以贖罪今便當遣六修南襲平陽除僭偽
之逆類降知死之逋羯(逆類謂劉聰逋羯謂石/勒降户江翻羯居謁翻)順天副
民翼奉皇家斯乃曩年積誠靈祐之所致也(浚琨為勒/所玩弄而)
(不自覺宜其相繼而覆亡也以考異曰琨集檄首云三/月庚午朔五月甲戌按石勒  壬申克幽州葢時晉陽)
(尚未知也欲叙琨事畢/然後叙勒事故置此)三月勒軍達易水王浚督䕶孫
緯馳遣白浚(緯于/貴翻)將勒兵拒之游綂禁之浚將佐皆曰
胡貪而無信必有詭計請擊之浚怒曰石公來正欲奉
戴我耳敢言擊者斬衆不敢復言浚設饗以待之壬申
勒晨至薊(薊音計後考異曰三十國春秋先言癸酉勒/取幽州  言壬午勒晨至薊按劉琨表曰勒)
(以三月三日徑掩薊城/然則當言壬午是也)叱門者開門猶疑有伏兵先驅
牛羊數千頭聲言上禮(言欲以牛羊上浚/以為禮上時掌翻)實欲塞諸街
巷(塞悉/則翻)浚始懼或坐或起勒既入城縱兵大掠浚左右
請禦之浚猶不許勒升其聽事(中庭曰聽事言受事察/訟於是漢晉皆作聽事)
(六朝以來乃始加/厂作㕔並他經翻)浚乃走出堂皇(堂無四/壁曰皇)勒衆執之勒
召浚妻與之並坐執浚立於前浚罵曰胡奴調乃公(調/田)
(聊翻/戲也)何凶逆如此勒曰公位冠元台(冠古/玩翻)手握彊兵坐
觀本朝傾覆(朝直遥/翻下同)曽不救援乃欲自尊為天子非凶
逆乎又委任姦貪殘虐百姓賊害忠良毒徧燕土(燕於/賢翻)
此誰之罪也使其將王洛生以五百騎送浚于襄國浚
自投于水束而出之斬于襄國市勒殺浚麾下精兵萬
人浚將佐爭詣軍門謝罪饋賂交錯前尚書裴憲從侍
中郎荀綽獨不至勒召而讓之曰王浚暴虐孤討而誅
之諸人皆來慶謝二君獨與之同惡將何以逃其戮乎
對曰憲等世仕晉朝荷其榮禄(荷下/可翻)浚雖凶麤猶是晉
之藩臣故憲等從之(裴憲奔幽州見八十/七卷懐帝永嘉五年)不敢有貳明
公茍不修德義專事威刑則憲等死自其分(分扶/問翻)又何
逃乎請就死不拜而出勒召而謝之待以客禮綽朂之
孫也勒數朱碩棗嵩等以納賄亂政為幽州患(事見上/卷上年)
(數所/具翻)責游綂以不忠所事皆斬之(以綂欲以范/陽私附之也)籍浚將
佐親戚家貲皆至巨萬惟裴憲荀綽止有書百餘􁐏鹽
米各十餘斛而已(􁐏與帙同直質翻/書卷編次成帙)勒曰吾不喜得幽
州喜得二子以憲為從事中郎綽為參軍分遣流民各
還鄉里勒停薊二日焚浚宫殿以故尚書燕國劉翰行
幽州刺史戍薊置守宰而還(還從宣翻/又如字)孫緯遮擊之勒
僅而得免勒至襄國遣使奉王浚首獻捷于漢漢以勒
為大都督督陜東諸軍事(此陜東亦取分陜/之義而授之耳)驃騎大將
軍東單于(驃疋妙翻/單音蟬)増封十二郡勒固辭受二郡而已
劉琨請兵於拓跋猗盧以擊漢㑹猗盧所部雜胡萬餘
家謀應石勒猗盧悉誅之不果赴琨約琨知石勒無降
意乃大懼(降户/江翻)上表曰東北八州勒滅其七(勒入鄴殺/都督東燕)
(王騰冦信都殺冀州刺史王斌襲鄄城殺兖州刺史袁/孚攻新蔡殺豫州刺史新蔡王確襲䝉城擒青州都督)
(茍晞克上白斬青州刺史李惲攻信都殺冀州刺史王/象攻定陵殺兖州刺史田徽襲幽州擒王浚除李惲田)
(徽王浚承制所/授是滅其七也)先朝所授存者惟臣(朝直/遥翻)勒據襄國與
臣隔山(山自太行恒山至于幽碣連延/不斷襄國在山東晉陽在山西)朝發夕至城塢
駭懼雖懐忠憤力不從願耳劉翰不欲從石勒乃歸段
匹磾匹磾遂據薊城(磾丁/奚翻)王浚從事中郎陽裕躭之兄
子也逃犇令支(令支縣漢屬遼西故孤竹君之國晉省/段氏據之為國都應劭曰令音鈴裴松)
(之曰支其兒翻師古曰令又音郎定翻/杜佑曰令支今北平郡盧龍縣即其地)依段疾陸眷㑹
稽朱左車魯國孔纂泰山胡母翼自薊逃奔昌黎依慕
容廆(㑹工外翻/廆户罪翻)是時中國流民歸廆者數萬家廆以冀
州人為冀陽郡(據魏收地形志冀陽郡當/置於漢北平平剛縣界)豫州人為成
周郡(成周屬豫州之/地故以為郡名)青州人為營丘郡(前漢志遼西臨/渝縣有渝水首)
(受白狼水南流逕營/丘城西廆所置郡也)并州人為唐國郡(并州古唐國也/廆因以名郡成)
(周唐國二郡/所置地闕)　初王浚以邵續為樂陵太守屯厭次(厭/次)
(本前漢平原郡之富平縣後漢明帝更名厭次晉分屬/樂陵為治所丁度集韻厭於琰翻九域志曰相傳秦始)
(皇東遊厭氣碣石次舍於此因以為名魏/收曰樂陵郡厭次縣有富城邵續居之)浚敗續附於
石勒勒以續子乂為督䕶浚所署勃海太守東萊劉𦙍
棄郡依續謂續曰凡立大功必杖大義君晉之忠臣奈
何從賊以自汙乎(汙烏/故翻)㑹段匹磾以書邀續同歸左丞
相睿續從之其人皆曰今棄勒歸匹磾其如乂何續泣
曰我豈得顧子而為叛臣哉殺異議者數人勒聞之殺
乂續遣劉𦙍使江東(使疏/吏翻)睿以𦙍為參軍以續為平原
太守石勒遣兵圍續匹磾使其弟文鴦救之勒引去
襄國大饑榖二升直銀一斤肉一斤直銀一兩　杜弢
將王真襲陶侃於林障(水經註材障在江夏沌陽縣沔/水逕沌陽縣北又東逕林障故)
(城北宋白曰晉江夏郡治/林障義熈元年方徙夏口)侃犇灄中周訪救侃擊弢兵
破之(灄書涉翻丁度曰灄水名在西陽水經註溳水過/江夏安陸縣而東南流分為二水東通灄水西入)
(于/沔)　夏五月西平武穆公張軌寢疾遺令文武將佐務
安百姓上思報國下以寧家己丑軌薨(作考異曰帝紀/  壬辰今從前)
(涼録鈔前涼録鈔又曰𦵏建陵/葢張祚僭號後追尊其墓耳)長史張璽等表世子寔
攝父位(璽斯/氏翻)　漢中山王曜趙染冦長安六月曜屯渭
汭(春秋左氏傳曰虢公敗戎于渭汭杜預曰水之隈曲/曰汭王肅曰汭入也吕忱曰汭者水相入也即渭水)
(入河處汭/儒稅翻)染屯新豐索綝將兵出拒之(索昔各翻/綝丑林翻)染有
輕綝之色長史魯徽曰晉之君臣自知强弱不敵將致
死於我不可輕也染曰以司馬模之彊吾取之如拉朽
(事見八十七卷懐帝/永嘉五年拉落合翻)索綝小豎豈能汙吾馬蹄刀刃邪
晨帥輕騎數百逆之(汙烏故翻帥/讀曰率下同)曰要當獲綝而後食
綝與戰于城西(新豐城/西也)染兵敗而歸悔曰吾不用魯徽
之言以至此何面目見之先命斬徽徽曰將軍愚愎以
取敗乃復忌前害勝(復扶又翻下同愎弼力翻忌/前忌人在前害勝害勝已者)誅忠
良以逞忿猶有天地將軍其得死於枕席乎詔加索綝
驃騎大將軍尚書左僕射録尚書承制行事(驃匹/妙翻)曜染
復與將軍殷凱帥衆數萬向長安(段考異曰晉春秋作/  凱今從麴允傳)
麴允逆戰於馮翊允敗收兵夜襲凱營凱敗死曜乃還
攻河内太守郭黙于懷列三屯圍之黙食盡送妻子為
質請糴於曜糴畢復嬰城固守曜怒沈黙妻子于河而
攻之(質音致沈/持林翻)黙欲投李矩於新鄭(新鄭縣漢屬河南/郡晉省其地當在)
(滎陽郡界周宣王弟鄭桓公本封京兆之鄭縣其子武/公邑于虢鄫之間遂為鄭國左傳鄭莊公曰吾先君新)
(邑于此後遂為新鄭/縣以别京兆之鄭)矩使其甥郭誦迎之兵少不敢進
(少詩/沼翻)㑹劉琨遣參軍張肇帥鮮卑五百餘騎詣長安道
阻不通還過矩營矩說肇使擊漢兵(說輸/芮翻)漢兵望見鮮
卑不戰而走黙遂率衆歸矩漢主聰召曜還屯蒲坂
秋趙染攻北地麴允拒之染中弩而死(中竹/仲翻)　石勒始
命州郡閱實户口户出帛二匹榖二斛　冬十月以張
寔為都督涼州諸軍事涼州刺史西平公　十一月漢
主聰以晉王粲為相國大單于摠百揆粲少有俊才自
為宰相驕奢專恣逺賢親佞嚴刻愎諫國人始惡之(為/後)
(粲為靳準所弑張本少詩/照翻逺于願翻惡烏路翻)　周勰以其父遺言(見上卷/建興元)
(年勰/音協)因呉人之怨謀作亂使呉興功曹徐馥矯稱叔父
丞相從事中郎札之命收合徒衆以討王導刁協豪傑
翕然附之孫皓族人弼亦起兵於廣德以應之(沈約曰/廣德縣)
(疑是呉所立屬宣城郡按今廣德軍即其地/宋白曰廣德縣本秦鄣郡地漢以為故鄣縣)
三年春正月徐馥殺呉興太守袁琇(琇音秀/又音酉)有衆數千
欲奉周札為主札聞之大驚以告義興太守孔侃勰知
札意不同不敢發馥黨懼攻馥殺之孫弼亦死札子續
亦聚衆應馥左丞相睿議發兵討之王導曰今少發兵
則不足以平冦(少詩/沼翻)多發兵則根本空虛續族弟黄門
侍郎莚(莚夷/然翻)忠果有謀請獨使莚徃足以誅續睿從之
莚晝夜兼行至郡將入遇續於門謂續曰當與君共詣
孔府君有所論續不肯入莚牽逼與俱坐定莚謂孔侃
曰府君何以置賊在坐(坐徂/卧翻)續衣中常置刀即操刀逼
莚(操千/高翻)莚叱郡傳教呉曽格殺之(傳教郡吏也宣/傳教令者也)莚因
欲誅勰札不聽委罪於從兄邵而誅之莚不歸家省母
(從才用翻/省悉景翻)遂長驅而去母狼狽追之睿以札為呉興太
守莚為太子右衛率以周氏呉之豪望故不窮治撫勰
如舊(率如字治/直之翻)　詔平東將軍宋哲屯華隂(華隂縣前/漢屬京兆)
(後漢晉屬𢎞農/郡華户化翻)　成王雄立后任氏　二月丙子以琅
邪王睿為丞相大都督督中外諸軍事南陽王保為相
國荀組為太尉領豫州牧劉琨為司空都督并冀幽三
州諸軍事琨辭司空不受　南陽王模之敗也(見八十/七卷懐)
(帝永嘉/五年)都尉陳安徃歸世子保於秦州保命安將千餘
人討叛𦍑寵待甚厚保將張春疾之譖安云有異志請
除之保不許春輒伏刺客以刺安安被創馳還隴城(隴/縣)
(城也前漢屬天水後漢改天水為漢陽/晉省以刺七亦翻被皮義翻創初良翻)遣使詣保貢獻
不絶(使疏/吏翻)　詔進拓跋猗盧爵為代王置官屬食代常
山二郡(常山已為石勒所有拓/跋氏建國曰代始此)猗盧請并州從事鴈門
莫含於劉琨(姓譜莫姓楚/莫敖之後)琨遣之含不欲行琨曰以并
州單弱吾之不材而能自存於胡羯之間者代王之力
也吾傾身竭貲以長子為質而奉之者庶㡬為朝廷雪
大恥也(琨以長子遵質於猗盧/長知兩翻㡬居希翻)卿欲為忠臣奈何惜共
事之小誠而㤀狥國之大節乎徃事代王為之腹心乃
一州之所賴也含遂行猗盧甚重之常與參大計猗盧
用灋嚴國人犯灋者或舉部就誅老㓜相攜而行人問
何之曰徃就死無一人敢逃匿者　王敦遣陶侃甘卓
等討杜弢前後數十戰弢將士多死乃請降於丞相睿
(弢土刀翻將即/亮翻降户江翻)睿不許弢遺南平太守應詹書(遺于/季翻)自
陳昔與詹共討樂鄉本同休戚後在湘中懼死求生遂
相結聚(見八十七卷懐/帝永嘉五年)儻以舊交之情為明枉直(為于/偽翻)
(下/同)使得輸誠盟府(時琅邪王睿為東南/方鎮盟主故曰盟府)厠列義徒或北
清中原或西取李雄以贖前愆雖死之日猶生之年也
詹為啟呈其書且言弢益州秀才(羅尚刺益州舉弢/秀才為于偽翻)素
有清望為鄉人所逼今悔惡歸善宜命使撫納以息江
湘之民(使疏/吏翻)睿乃使前南海太守王運受弢降赦其反
逆之罪以弢為巴東監軍(監工/銜翻)弢既受命諸將猶攻之
不已弢不勝憤怒遂殺運復反(勝音升復/扶又翻)遣其將杜𢎞
張彦殺臨川内史謝摛(呉孫亮太平二年分豫章東/部都尉立臨川郡摛丑之翻)遂
陷豫章三月周訪擊彦斬之𢎞犇臨賀(臨賀縣漢屬蒼/梧郡吴分立臨)
(賀/郡)　漢大赦改元建元(年考異曰十六國春秋建元元/  在晉建興二年同編修劉恕)
(言今晉州臨汾縣嘉泉村有漢太宰劉雄碑云嘉平五/年嵗在乙亥二月六日立然則改建元在乙亥二月後)
(也/)　雨血於漢東宫延明殿太弟乂惡之以問太傅崔
瑋太保許遐瑋遐說乂曰(雨于具翻惡烏/路翻說輸芮翻)主上徃日以
殿下為太弟者欲以安衆心耳其志在晉王久矣(聰子/粲封)
(晉/王)王公已下莫不希㫖附之今復以晉王為相國羽儀
威重踰於東宫萬機之事無不由之諸王皆置營兵以
為羽翼(事見/上年)事勢已去殿下非徒不得立也朝夕且有
不測之危不如早為之計今四衛精兵不減五千(謂東/宫左)
(右前後四衛/率所統兵也)相國輕佻正煩一刺客耳(佻他/彫翻)大將軍無
日不出其營可襲而取(粲弟勃海王敷/時為大將軍)餘王並㓜固易
奪也(易以/䜴翻)茍殿下有意二萬精兵指顧可得鼓行入雲
龍門宿衛之士孰不倒戈以迎殿下者大司馬不慮其
為異也(大司馬謂/中山王曜)乂弗從東宫舎人荀裕告瑋遐勸乂
謀反(東宫舎人太子舍人之/職又以太弟居東宫)漢主聰收瑋遐於詔獄假
以他事殺之使冠威將軍卜抽將兵監守東宫(冠古玩/翻監工)
(銜/翻)禁乂不聽朝㑹(朝直/遥翻)乂憂懼不知所為上表乞為庶
人并除諸子之封褒美晉王請以為嗣抽抑而弗通
漢青州刺史曹嶷盡得齊魯間郡縣(嶷魚/力翻)自鎮臨菑有
衆十餘萬臨河置戌石勒表稱嶷有專據東方之志請
討之漢主聰恐勒滅嶷不可復制(復扶又/翻下同)弗許聰納中
䕶軍靳凖二女月光月華(靳居/惞翻)立月光為上皇后劉貴
妃為左皇后月華為右皇后左司𨽻陳元達極諫(聰置/左右)
(司/𨽻)以為並立三后非禮也聰不悅以元達為右光禄大
夫外示優崇實奪其權於是太尉范隆等皆請以位讓
元達聰乃復以元達為御史大夫儀同三司月光有穢
行(行下/孟翻)元達奏之聰不得已廢之月光慙恚自殺(恚於/避翻)
聰恨元達　夏四月大赦　六月盜發漢霸杜二陵及
薄太后陵(漢薄太后𦵏南/陵在霸陵之南)得金帛甚多詔收其餘以實
内府　辛巳大赦　漢大司馬曜攻上黨八月癸亥敗
劉琨之衆於襄垣曜欲進攻陽曲(襄垣縣屬上黨郡陽/曲琨所居也敗補邁)
(翻/)漢主聰遣使謂之曰(使疏/吏翻)長安未平宜以為先曜乃
還屯蒲坂　陶侃與杜弢相攻弢使王貢出挑戰(挑徒/了翻)
侃遥謂之曰杜弢為益州小吏盜用庫錢父死不犇䘮
卿本佳人何為隨之天下寧有白頭賊邪(言為賊者/不得至老)貢
初横脚馬上聞侃言歛容下脚侃知可動復遣使諭之
截髪為信貢遂降於侃(貢叛侃見上卷元/年降户江翻下同)弢衆潰遁走
道死(晉考異曰弢傳云弢逃遁不知所在/  春秋云城潰弢投水死今從帝紀)侃與南平太
守應詹進克長沙(長沙杜弢/之巢宂也)湘州悉平丞相睿承制赦
其所部進王敦鎮東大將軍加都督江揚荆湘交廣六
州諸軍事江州刺史敦始自選置刺史以下寖益驕横
(横户/孟翻)初王如之降也(見上卷懐帝/永嘉六年)敦從弟稜愛如驍勇
(從才用翻/驍堅堯翻)請敦配已麾下敦曰此輩險悍難畜(悍下罕/翻又矦)
(旰翻畜/許六翻)汝性狷急(狷吉/掾翻)不能容養更成禍端稜固請乃
與之稜置左右甚加寵遇如數與敦諸將角射爭鬬(數/所)
(角/翻)稜杖之如深以為恥及敦潛畜異志稜每諫之敦怒
其異已宻使人激如令殺稜如因閒宴請劒舞為歡稜
許之如舞劒漸前稜惡而呵之(惡烏/路翻)如直前殺稜敦聞
之陽驚亦捕如誅之　初朝廷聞張光死(光死見上/卷元年)以
侍中第五猗為安南將軍(南考異曰周訪傳云征/  大將軍今從杜曽傳)監荆
梁益寧四州諸軍事荆州刺史(監工/銜翻)自武關出杜曾迎
猗於襄陽為兄子娶猗女(為于/偽翻)遂聚兵萬人與猗分據
漢沔陶侃既破杜弢乗勝進擊曾有輕曾之志司馬魯
恬諫曰凡戰當先料其將今使君諸將無及曽者未易
可逼也(易以/豉翻)侃不從進圍曾於石城(水經註沔水南逕/石城西城因山為)
(固晉羊祜鎮荆州立晉惠帝元康九年分江夏西/部都尉置竟陵郡治石城今郢州長夀縣即其地)曾軍
多騎兵(騎奇/寄翻)宻開門突侃陳(陳讀/曰陣)出其後反擊之侃兵
死者數百人曾將趨順陽(趨七/喻翻)下馬拜侃告辭而去時
荀崧都督荆州江北諸軍事屯宛(江當作沔/宛於元翻)曾引兵圍
之崧兵少食盡(少詩/沼翻)欲求救於故吏襄城太守石覽崧
小女灌年十三帥勇士數十人(帥讀曰/率下同)踰城突圍夜出
且戰且前遂達覽所又為崧書求救於南中郎將周訪
訪遣子撫帥兵三千與覽共救崧曽乃遁去曾復致牋
於崧求討丹水賊以自效(丹水縣前漢屬𢎞農郡後漢/屬南陽郡晉屬順陽郡賢曰)
(丹水故城在今鄧州内鄉縣/西南臨丹水復扶又翻下同)崧許之陶侃遺崧書曰杜
曽凶狡所謂鴟梟食母之物(梟堅堯翻一曰流離爾雅/作鶹􁀙陸璣草木疏曰梟)
(也關西人謂之流離大則食其母爾雅有茅鴟今鴟鳩/也似鷹而白怪䲭即䲭鵂也梟䲭土梟也孔穎達曰鴞)
(惡聲之鳥一名鵬與梟一名䲭詩瞻卬云為鴟為梟是/也俗說以為土梟非也陸璣疏云鴞大如班鳩緑色惡)
(聲之鳥也入人家凶賈誼所謂服鳥是也其肉甚美可/為羮􁂄又可為炙漢供御物各隨其時唯鴞冬夏尚施)
(之以其美故/也遺于季翻)此人不死州土未寧足下當識吾言(識職/吏翻)
(記/也)崧以宛中兵少藉曾為外援不從曾復帥流亡二千
餘人圍襄陽數日不克而還　王敦嬖人呉興錢鳳疾
陶侃之功屢毁之(嬖卑義翻/又博計翻)侃將還江陵欲詣敦自陳
朱伺及安定皇甫方囘諫曰公入必不出侃不從既至
敦留侃不遣左轉廣州刺史以其從弟丞相軍諮祭酒
廙為荆州刺史(從才用翻廙逸/職翻又羊至翻)荆州將吏鄭攀馬雋等
詣敦上書留侃敦怒不許攀等以侃始滅大賊而更被
黜(謂滅杜/弢也)衆情憤惋(惋烏/貫翻)又以廙忌戾難事遂帥其徒
三千人屯溳口(水經注溳水出蔡陽縣東南過隨縣又/南過江夏安陸縣又東南分為二水西)
(入于沔者謂之/溳口溳音云)西迎杜曾廙為攀等所襲犇于江安(江/安)
(縣屬南平郡武帝太/康元年分孱陵置)杜曾與攀等北迎第五猗以拒廙
廆督諸軍討曾復為曽所敗敦意攀承侃風㫖被甲持
矛將殺侃出而復還者數四(敗補邁翻被皮/義翻復扶又翻)侃正色曰
使君雄斷當裁天下(斷丁/亂翻)何此不决乎因起如厠諮議
參軍梅陶長史陳頒言於敦曰周訪與侃親姻如左右
手(訪與侃結友以/女妻侃子瞻)安有斷人左手而右手不應者乎(斷/丁)
(管/翻)敦意解乃設盛饌以餞之(饌雛戀翻/又雛晥翻)侃便夜發敦引
其子瞻為參軍初交州刺史顧祕卒州人以祕子壽領
州事帳下督梁碩起兵攻壽殺之碩遂專制交州王機
自以盜據廣州(見上卷懐帝/永嘉六年)恐王敦討之更求交州㑹
杜𢎞詣機降(杜𢎞杜弢將也弢敗𢎞/走降機降户江翻下同)敦欲因機以討碩
乃以降杜𢎞為機功轉交州刺史機至鬱林(鬱林秦桂/林郡地漢)
(武帝平南越更置鬱林郡唐潯州桂/平縣古鬱林郡所治布山縣地也)碩迎前刺史修則
子湛行州事以拒之機不得進乃更與杜𢎞及廣州將
温邵交州秀才劉沈謀復還據廣州陶侃至始興(吴孫/皓甘)
(露元年分桂陽南部都尉立始興郡/治漢曲江縣唐為韶州沈持林翻)州人皆言宜觀察
形勢不可輕進侃不聽直至廣州(廣州治南海/郡番禺縣)諸郡縣
皆已迎機矣杜𢎞遣使偽降侃知其謀進擊𢎞破之遂
執劉沈於小桂(秦置桂林郡漢武帝改曰鬱林郡治布/山桂林為縣屬焉吴孫皓鳳凰三年分)
(立桂林郡因謂桂林為小桂陶/𢎞景曰始興桂陽縣即是小桂)遣督䕶許高討王機走
之機病死于道高掘其尸斬之諸將皆請乗勝擊温邵
侃笑曰吾威名已著何事遣兵但一函紙自定耳乃下
書諭之邵懼而走追獲於始興杜𢎞詣王敦降廣州遂
平侃在廣州無事輒朝運百甓於齋外(甓蒲厯翻/瓴甋也)暮運
於齋内人問其故答曰吾方致力中原過爾優逸恐不
堪事故自勞耳王敦以杜𢎞為將寵任之　九月漢主
聰使大鴻臚賜石勒弓矢䇿命勒為陜東伯(陜失/冉翻)得專
征伐拜刺史將軍守宰封列矦嵗盡集上(上時掌翻集/其所授官爵)
(及其人之姓/名而上之)　漢大司馬曜冦北地詔以麴允為大都
督驃騎將軍以禦之(驃匹妙翻/騎奇寄翻)冬十月以索綝為尚書
僕射都督宫城諸軍事曜進㧞馮翊太守梁肅犇萬年
(秦櫟陽縣漢高祖改曰/萬年屬馮翊晉屬京兆)曜轉冦上郡麴允去黄白城軍
于靈武(漢北地郡之/靈武縣也)以兵弱不敢進帝屢徴兵於丞相
保保左右皆曰蝮虵螫手壯士斷腕(漢書齊王曰蝮蠚/手則斬手葢以為)
(不如此則流毒於一身至於死也/螫音釋斷丁管翻下同腕烏貫翻)今胡冦方盛且宜斷
隴道以觀其變從事中郎裴詵曰今虵已螫頭頭可斷
乎保乃以鎮軍將軍胡崧行前鋒都督須諸軍集乃發
麴允欲奉帝徃就保索綝曰保得天子必逞其私志乃
止於是自長安以西不復貢奉朝廷(復扶/又翻)百官饑乏採
稆以自存(稆音呂禾/自生曰稆)　涼州軍士張冰得璽文曰皇帝
行璽獻於張寔僚屬皆賀寔曰是非人臣所得留遣使
歸于長安(晉諸征鎮能知君臣之分者/張氏父子而已璽斯氏翻)
四年春正月司徒梁芬議追尊呉王晏右僕射索綝等
引魏明帝詔以為不可(魏明帝詔見七十/一卷太和三年)乃贈太保諡
曰孝(敬考異曰本傳晏諡/  王今從愍帝紀)　漢中常侍王沈宣懐中宫
僕射郭猗等(沈持/林翻)皆寵幸用事漢主聰游宴後宫或三
日不醒或百日不出自去冬不視朝政事一委相國粲
唯殺生除拜乃使沈等入白之沈等多不白而自以其
私意决之故勲舊或不叙而姦佞小人有數日至二千
石者軍旅嵗起將士無錢帛之賞而後宫之家賜及僮
僕動至數千萬沈等車服第舎踰於諸王子弟中表為
守令者三十餘人皆貪殘為民害(謂他姓與沈等子弟/有中表親者沈持林)
(翻守式/又翻)靳凖闔宗諂事之郭猗與凖皆有怨於太弟义
猗謂相國粲曰殿下光文帝之世孫主上之嫡子四海
莫不屬心(屬之/欲翻)奈何欲以天下與太弟乎且臣聞太弟
與大將軍謀因三月上已大宴作亂事成許以主上為
太上皇大將軍為皇太子又許衛軍為大單于(聰以子/驥為大)
(將軍子勱為衛大將軍皆粲弟也又按時/以子敷為大將軍敷卒後乃以驥為之)三王處不疑
之地(處昌/吕翻)並握重兵以此舉事無不成者然三王貪一
時之利不顧父兄事成之後主上豈有全理殿下兄弟
固不待言東宫相國單于當在武陵兄弟何肯與人也
(武陵兄弟當是乂之諸/子相息亮翻單音蟬)今禍期甚迫宜早圖之臣屢言
於主上主上篤於友愛以臣刀鋸之餘終不之信願殿
下勿泄宻表其狀殿下儻不信臣可召大將軍從事中
郎王皮衛軍司馬劉惇假之恩意許其歸首(首式/救翻)以問
之必可知也粲許之猗宻謂皮惇曰三王逆狀主上及
相國具知之矣卿同之乎二人驚曰無之猗曰兹事已
决吾憐卿親舊并見族耳因歔欷流涕(歔音虚欷許/既翻又音希)二
人大懼叩頭求哀猗曰吾為卿計卿能用之乎相國問
卿卿但云有之若責卿不先啟卿即云臣誠負死罪然
仰惟主上寛仁殿下敦睦茍言不見信則陷於誣譖不
測之誅故不敢言也皮惇許諾粲召問之二人至不同
時而其辭若一粲以為信然靳凖復説粲曰殿下宜自
居東宫(時又居東宫/復扶又翻)以領相國使天下早有所繫今道
路之言皆云大將軍衛將軍欲奉太弟為變期以季春
若使太弟得天下殿下無容足之地矣粲曰為之奈何
凖曰人告太弟為變主上必不信宜緩東宫之禁使賓
客得徃來太弟雅好待士(好呼/到翻)必不以此為嫌輕薄小
人不能無迎合太弟之意為之謀者然後下官為殿下
露表其罪(為于/偽翻)殿下收其賓客與太弟交通者考問之
獄辭既具則主上無不信之理也粲乃令卜抽引兵去
東宫(去年聰令卜抽/將兵監守東宫)少府陳休左衛將軍卜崇為人清
直素惡沈等(惡烏路/翻下同)雖在公座未嘗與語沈等深疾之
侍中卜幹謂休崇曰王沈等勢力足以囘天地卿輩自
料親賢孰與竇武陳蕃(言陳蕃之賢竇武之親且/為宦官所困况休崇等乎)休崇
曰吾輩年踰五十職位已崇唯欠一死耳死於忠義乃
為得所安能俛首仾眉以事閹豎乎(仾與低同/音都黎翻)去矣卜
公勿復有言(復扶又/翻下同)二月漢主聰出臨上秋閤(殿之西/閤也)
命收陳休卜崇及特進綦毋達大中大夫公師彧尚書
王琰田歆大司農朱諧並誅之皆宦官所惡也卜幹泣
諫曰陛下方側席求賢而一旦戮卿大夫七人皆國之
忠良無乃不可乎藉使休等有罪陛下不下之有司(下/户)
(稼/翻)暴明其狀天下何從知之詔尚在臣所未敢宣露(卜/幹)
(為侍中詔經門/下因留之而諫)願陛下熟思之因叩頭流血王沈叱幹
曰卜侍中欲拒詔乎聰拂衣而入免幹為庶人太宰河
間王易(作考異曰晉春秋易/  士通今從載記)大將軍勃海王敷御史大
夫陳元達金紫光禄大夫西河王延等皆詣闕表諫曰
王沈等矯弄詔㫖欺誣日月内諂陛下外佞相國威權
之重侔於人主多樹姦黨毒流海内知休等忠臣為國
盡節(為于/偽翻)恐發其姦狀故巧為誣陷陛下不察遽加極
刑痛徹天地(徹敕列/翻通也)賢愚傷懼今遺晉未殄巴蜀不賓
石勒謀據趙魏曹嶷欲王全齊(嶷魚力翻/王于况翻)陛下心腹四
支何處無患乃復以沈等助亂誅巫咸戮扁鵲臣恐遂
成膏肓之疾(馬螎曰巫咸殷巫也扁鵲古良醫也秦醫/緩視晉矦曰疾不可為也居膏之上肓之)
(下攻之不可達之不及藥不至焉杜預曰心下為膏/肓鬲也徐曰肓音荒說文曰心下鬲上也扁補典翻)後
雖救之不可及已請免沈等官付有司治罪(治直/之翻)聰以
表示沈等笑曰羣兒為元達所引遂成癡也沈等頓首
泣曰臣等小人過䝉陛下識抜得洒掃閨閤而王公朝
士疾臣等如讐又深恨陛下願以臣等膏鼎鑊(膏居號/翻潤也)
則朝廷自然雍穆矣聰曰此等狂言常然卿何足恨乎
聰問沈等於相國粲粲盛稱沈等忠清聰悅封沈等為
列矦太宰易又詣闕上疏極諫聰大怒手壞其疏(壞音/怪)
三月易忿恚而卒易素忠直陳元達倚之為援得盡諫
諍及卒元達哭之慟曰人之云亡邦國殄悴(詩大雅瞻/卭之辭悴)
(秦醉/翻)吾既不復能言安用黙黙茍生乎歸而自殺　初
代王猗盧愛其少子比延欲以為嗣使長子六修出居
新平城而黜其母(建興元年猗盧築新平城新平城唐/謂之新城在朔州界少詩照翻長知)
(兩/翻)六修有駿馬日行五百里猗盧奪之以與比延六修
來朝(朝直/遥翻)猗盧使拜比延六修不從猗盧乃坐比延於
其步輦(步輦不駕馬/使人輓之)使人導從(從才/用翻)出遊六修望見以
為猗盧伏謁路左至乃比延六修慙怒而去猗盧召之
不至大怒帥衆討之為六修所敗(帥讀曰率/敗補邁翻)猗盧微服
逃民間有賤婦人識之遂為六修所弑拓抜普根先守
外境聞難來赴攻六修滅之(難乃/旦翻)普根代立國中大亂
新舊猜嫌迭相誅滅左將軍衛雄信義將軍箕澹(澹徒/覽翻)
(又徒/濫翻)乆佐猗盧為衆所附謀歸劉琨乃言於衆曰聞舊
人忌新人悍戰(舊人索頭部人也新人晉人及/烏桓人也悍侯旰翻又下罕翻)欲盡殺
之將奈何晉人及烏桓皆驚懼曰死生隨二將軍乃與
琨質子遵帥晉人及烏桓三萬家馬牛羊十萬頭歸于
琨(質音致帥讀/曰率下同)琨大喜親詣平城撫納之琨兵由是復
振夏四月普根卒其子始生普根母惟氏立之(惟氏猗/㐌之妻)
　張寔下令所部吏民有能舉其過者賞以布帛羊米
賊曹佐高昌隗瑾曰(自漢以來公府方州郡國諸曹有/掾有屬有左史前漢書西域傳車)
(師國有高昌壁唐書曰高昌國漢車師前王庭也後破/高昌置西州觀此則河西張氏固嘗於高昌之地置郡)
(縣至後魏時始為高/昌國也隗五罪翻)今明公為政事無巨細皆自决之
或興師發令府朝不知(府朝謂僚佐所集/之處朝直遥翻)萬一違失謗
無所分羣下畏威受成而已如此雖賞之千金終不敢
言也謂宜少損聰明(少詩/沼翻)凡百政事皆延訪羣下使各
盡所懷然後採而行之則嘉言自至何必賞也寔悦從
之増瑾位三等寔遣將軍王該帥步騎五千入援長安
且送諸郡貢計(貢土物也/計計帳也)詔拜寔都督陜西諸軍事(陜/失)
(冉/翻)以寔弟茂為秦州刺史　石勒使石虎攻劉演于廩
丘幽州刺史段匹磾使其弟文鴦救之(磾丁/奚翻)虎抜廩丘
演犇文鴦軍虎獲演弟唘以歸　寧州刺史王遜嚴猛
喜誅殺(喜許/記翻)五月平夷太守雷炤(懐帝永嘉五年遜表/分牂牁朱提建寧立)
(平夷郡即漢平夷鄨二/縣之地鄨孟康音鱉)平樂太守董霸(平樂郡證以隋/志葢置於越巂)
(郡之卭部川然不知/誰所置也樂音洛)帥三千餘家叛降於成(帥讀曰率/降户江翻)
　六月丁巳朔日有食之　秋七月漢大司馬曜圍北
地太守麴昌(晉北地郡領泥/陽富平二縣耳)大都督麴允將步騎三萬
救之曜遶城縱火烟起蔽天使反間紿允曰郡城已陷
徃無及也衆懼而潰曜追敗允於磻石谷(間古莧翻敗/補邁翻磻蒲)
(官翻魏收地形志比地/郡銅官縣有石槃山)允犇還靈武曜遂取北地允性
仁厚無威斷(斷丁/亂翻)喜以爵位悦人(喜許/記翻)新平太守竺恢
始平太守楊像扶風太守竺爽安定太守焦嵩皆領征
鎮杖節加侍中常侍村塢主帥小者猶假銀青將軍之
號(征鎮四征四鎮將軍號也銀青將軍加/將軍號而假以銀印青綬帥音所類翻)然恩不及下
故諸將驕恣而士卒離怨關中危亂允告急於焦嵩嵩
素侮允曰須允困當救之曜進至涇陽渭北諸城悉潰
(涇陽縣前漢屬安定郡班志曰开頭山在縣西禹貢涇/水所出東北至陽陵入渭過郡三行于六十里此言曜)
(至涇陽渭北諸城悉潰則其兵已在池陽陽陵/二縣間言在涇水之陽非安定之涇陽縣也)曜獲建
威將軍魯充散騎常侍梁緯少府皇甫陽曜素聞充賢
募生致之既見賜之酒曰吾得子天下不足定也充曰
身為晉將國家䘮敗不敢求生(緯于貴翻將子/亮翻䘮息浪翻)若䝉公
恩速死為幸曜曰義士也賜之劒令自殺梁緯妻辛氏
美色曜召見將妻之(妻如/字)辛氏大哭曰妾夫已死義不
獨生且一婦人而事二夫明公又安用之曜曰貞女也
亦聽自殺皆以禮𦵏之　漢主聰立故張后侍婢樊氏
為上皇后三后之外佩皇后璽綬者復有七人(璽斯氏/翻綬音)
(受復扶又翻下同據載記三后二靳氏及劉氏樊氏為/四  考異曰劉聰載記曰四后之外按時靳上皇后已)
(死唯三后耳/云四誤也)嬖寵用事刑賞紊亂(嬖卑義翻又博/計翻紊音問)大將
軍敷數涕泣切諫(數所/角翻)聰怒曰汝欲乃公速死邪何以
朝夕生來哭人敷憂憤發病卒河東平陽大蝗民流殍
者什五六石勒遣其將石越帥騎二萬屯并州招納流
民(殍被表翻餓死於中野者曰殍散而之他方者曰流/時勒葢遣越屯上黨招納并州綂内也帥讀曰率騎)
(奇計/翻)民歸之者二十萬户聰遣使讓勒勒不受命潛與
曹嶷相結(嶷魚/力翻)　八月漢大司馬曜逼長安　九月漢
主宴羣臣於光極殿引見太弟乂(見賢/遍翻)乂容貌憔悴鬢
髪蒼然涕泣陳謝聰亦為之慟哭(悴秦醉翻/為于偽翻)乃縱酒極
歡待之如初　焦嵩竺恢宋哲皆引兵救長安散騎常
侍華輯監京兆馮翊𢎞農上洛四郡兵屯霸上(華户化/翻監古)
(銜/翻)皆畏漢兵彊不敢進相國保遣胡崧將兵入援擊漢
大司馬曜於靈臺破之(三輔黄圗周文王靈臺在長安/西四十里高二丈周圍百二十)
(步/)崧恐國威復振則麴索埶盛(麴允索綝也/索昔各翻)乃帥城西
諸郡兵屯渭北不進遂還槐里(槐里縣漢屬扶/風晉屬始平郡)曜攻陷
長安外城麴允索綝退保小城以自固内外斷絶城中
饑甚米斗直金二兩人相食死者大半亡逃不可制唯
涼州義衆千人守死不移(涼州義衆張軌/父子所遣兵也)太倉有麴數
十䴵(䴵必/郢翻)麴允屑之為粥以供帝既而亦盡冬十一月
帝泣謂允曰今窮厄如此外無救援當忍恥出降以活
士民(降户江/翻下同)因歎曰誤我事者麴索二公也使侍中宗
敞送降牋於曜(宋考異曰帝紀作/  敞今從晉春秋)索綝潛留敞使其子
說曜曰今城中食猶足支一年未易克也(說輸芮翻/易以豉翻)若
許綝以儀同萬户郡公者請以城降曜斬而送之曰帝
王之師以義行也孤將兵十五年未嘗以詭計敗人(敗/補)
(邁/翻)必窮兵極勢然後取之今索綝所言如此天下之惡
一也輒相為戮之(為于/偽翻)若兵食審未盡者便可勉强固
守(强其/兩翻)如其糧竭兵微亦宜早寤天命甲午宗敞至曜
營乙未帝乗羊車肉袒銜璧輿櫬出東門降(櫬初/覲翻)羣臣
號泣攀車執帝手帝亦悲不自勝(號户刀翻/勝音升)御史中丞
馮翊吉朗歎曰吾智不能謀勇不能死何忍君臣相隨
北面事賊虜乎乃自殺曜焚櫬受璧使宗敞奉帝還宫
丁酉遷帝及公卿以下於其營辛丑送至平陽壬寅漢
主聰臨光極殿帝稽首於前(稽音/啟)麴允伏地慟哭扶不
能起聰怒囚之允自殺聰以帝為光禄大夫封懷安矦
以大司馬曜為假黄鉞大都督督陜西諸軍事太宰封
秦王大赦改元麟嘉以麴允忠烈贈車騎將軍諡節愍
矦(允則忠矣然猶/在吉朗之後乎)以索綝不忠斬于都市(平陽都/市也)尚書
梁允侍中梁濬等及諸郡守皆為曜所殺華輯犇南山
　干寶論曰昔高祖宣皇帝以雄才碩量應時而起性
　深阻有若城府而能寛綽以容納行數術以御物而
　知人善采抜(言胷中有城府者多不能寛容任數/用術者多不能用人而宣帝能之也)於
　是百姓與能(謂天下皆推其/能莫與爭也)大象始構(劉良曰象法/也言晉之興)
　(成大法從/此始立也)世宗承基太祖繼業咸黜異圖用融前烈
　(謂内誅李豐夏矦𤣥外/平毌丘儉文欽諸葛誕)至于世祖遂享皇極(呂延濟/曰享當)
　(也皇極天/子位也)仁以厚下儉以足用和而不弛寛而能斷
　(斷丁/亂翻)掩唐虞之舊域班正朔於八荒(八荒謂八方之/外戎荒之地)
　于時有天下無窮人之諺(吕尚曰言/百姓盡富)雖太平未洽亦
　足以明民樂其生矣(樂音/洛)武皇既崩山陵未乾而變
　難繼起宗子無維城之助(乾音干宗子謂八王/搆難詩曰宗子維城)師尹
　無具瞻之貴(詩曰赫赫師/尹民具爾瞻)朝為伊周夕成桀跖(謂楊/駿衛)
　(瓘張/華等)國政迭移於亂人禁兵外散於四方方岳無鈞
　石之鎮關門無結草之固(三十斤為鈞四鈞為石左/傳秦伐晉晉魏顆敗秦師)
　(獲杜囘顆夢老人結草以亢/杜回杜回躓而顛故獲之)戎羯稱制二帝失尊何
　哉樹立失權託付非才四維不張而茍且之政多也
　(賈誼䇿曰禮義㢘恥是謂/四維四維不張國乃滅亡)夫基廣則難傾根深則難
　抜理節則不亂膠結則不遷(李周翰曰理節謂政教/有條理節度也膠固也)
　(言君布仁惠之根基深廣又不失/理節則人心固結而不可遷也)昔之有天下者所
　以能長乆用此道也周自后稷愛民十六王而武始
　君之(后稷子不窋不窋子鞠鞠子公劉公劉子慶節/慶節子皇僕皇僕子差弗差弗子毁隃毁隃子)
　(公非公非子高圉高圉子亞圉亞圉子公叔祖類公/叔祖類子古公亶父古公亶父子季厯季厯子文王)
　(文王子武王/凡十六王)其積基樹本如此其固今晉之興也其
　創基立本固異於先代矣加以朝寡純徳之人鄉乏
　不貳之老(周官有鄉老不貳謂/不貳過者朝直遥翻)風俗淫僻恥尚失所
　(言所恥者非所恥/所尚者非所尚也)學者以莊老為宗而黜六經談者
　以虚蕩為辯而賤名檢行身者以放濁為通而狹節
　信進仕者以茍得為貴而鄙居正當官者以望空為
　高而笑勤恪(吕延濟曰望空謂不識/是非但望空署名而已)是以劉頌屢言
　治道傅咸每糾邪正(頌咸事並見武紀/惠紀治直吏翻)皆謂之俗吏
　其倚杖虛曠依阿無心者皆名重海内若夫文王日
　昃不暇食仲山甫夙夜匪懈者葢共嗤黜以為灰塵
　矣(文王自朝至于日中昃不遑暇食用咸/和萬民仲山甫夙夜匪懈以事一人)由是毁譽
　亂於善惡之實情慝犇於貨欲之塗選者為人擇官
　官者為身擇利(吕延濟曰言選者不復為官擇賢為/官者但擇所利而趨譽音余為于偽)
　(翻/)世族貴戚之子弟陵邁超越不拘資次悠悠風塵
　皆奔競之士列官千百無譲賢之舉子真著崇讓而
　莫之省(劉寔字子真崇讓論見八十二/卷武帝太康十年省悉景翻)子雅制九班
　而不得用(劉頌字子雅九/班之制見同上)其婦女不知女工任情而
　動有逆于舅姑有殺戮妾媵(二事皆賈/后為之倡)父兄弗之罪
　也天下莫之非也禮法刑政于此大壞國之將亡本
　必先顛其此之謂乎(左傳曰國將亡本必/先顛而後枝葉從之)故觀阮籍
　之行而覺禮教崩弛之所由(事見七十八卷魏元帝/景元三年行下孟翻)
　察庾純賈充之爭而見師尹之多僻(事見七十九卷/武帝泰始七年)
　(八/年)考平呉之功而知將帥之不讓思郭欽之謀而寤
　戎狄之有釁(平呉爭功及郭欽疏並見/八十一卷武帝太康元年)覽傅𤣥劉毅
　之言而得百官之邪(傅𤣥劉毅武帝時為司𨽻前後/糾核不避貴游因其所言而得)
　(百官之/邪也)核傅咸之奏錢神之論而覩寵賂之彰(傅咸/奏見)
　(八十二卷惠帝元康四年神/錢論見八十三卷元康九年)民風國勢既已如此雖
　以中庸之才守文之主治之(劉良曰中庸謂非賢非/愚之才守文謂守常平)
　(治世之主也/治直之翻)猶懼致亂况我惠帝以放蕩之徳臨之
　哉懷帝承亂即位覊於彊臣愍帝犇播之後徒守虛
　名天下之勢既去非命世之雄材不能復取之矣
石勒圍樂平太守韓據于坫城(楊正衡曰坫丁念翻余/按武帝泰始中分上黨)
(太原置樂平郡治沾縣沾縣漢屬上黨郡魏收地形志/樂平縣有沾城師古曰沾音他兼翻載記誤作坫當讀)
(從顔/音)據請救於劉琨琨新得拓跋猗盧之衆欲因其鋭
氣以討勒箕澹衛雄諫曰(澹徒覽翻/又徒濫翻)此雖晉民久淪異
域未習明公之恩信恐其難用不若且内收鮮卑之餘
榖(拓跋鮮/卑也)外抄胡賊之牛羊(胡謂劉石也/抄禁交翻)閉關守險務
農息兵待其服化感義然後用之則功無不濟矣琨不
從悉發其衆命澹帥步騎二萬為前驅琨屯廣牧為之
聲援(廣牧縣漢屬朔方郡漢末省朔方置廣牧縣於/陘南屬新興郡非廣牧縣故地也帥讀曰率)石
勒聞澹至將逆擊之或曰澹士馬精彊其鋒不可當不
若且引兵避之深溝高壘以挫其銳必獲萬全勒曰澹
兵雖衆逺來疲弊號令不齊何精彊之有今冦敵垂至
何可捨去大軍一動豈易中還(易以/豉翻)若澹乗我之退而
逼之顧逃潰不暇焉得深溝高壘乎(焉於/䖍翻)此自亡之道
也立斬言者以孔萇為前鋒都督令三軍後出者斬勒
據險要設疑兵於山上前設二伏出輕騎與澹戰陽為
不勝而走澹縱兵追之入伏中勒前後夾擊澹軍大破
之獲鎧馬萬計雄澹帥騎千餘犇代郡(帥讀曰/率下同)韓據棄
城走并土震駭　十二月乙夘朔日有食之(帝考異曰/  紀天文)
(志皆誤作甲申朔宋志乙/夘朔與長厯合今從之)　司空長史李𢎞以并州降
石勒(劉琨為司空以𢎞為/長史并州時治陽曲)劉琨進退失據不知所為段
匹磾遣信邀之己未琨帥衆從飛狐犇薊(恒山在常山/上曲陽縣西)
(北有阪號飛狐口/磾丁奚翻薊音計)匹磾見琨甚相親重與之結婚約為
兄弟勒分徙陽曲樂平民于襄國置守宰而還孔萇攻
箕澹于代郡殺之(據載記萇攻澹於桑乾則此代郡/乃後魏之代郡非漢晉之代郡也)萇
等攻賊帥馬嚴馮䐗(帥所類翻䐗張如翻嚴/䐗葢為盗於幽冀之間)久而不克
司冀并兖流民數萬户在遼西迭相招引民不安業勒
問計於濮陽矦張賓賓曰嚴䐗本非公之深仇流民皆
有戀本之志今班師振旅選良牧守使招懐之則幽冀
之冦可不日而清遼西流民將相帥而至矣勒乃召萇
等歸以武遂令李回為易北督䕶兼高陽太守(武遂縣/前漢屬)
(河間國後漢晉屬安平國易北易水以北也高陽縣前/漢屬涿郡後漢屬河間國武帝泰始元年分置高陽國)
(應劭曰在/高河之陽)馬嚴士卒素服回威德多叛嚴歸之嚴懼而
出走赴水死馮䐗帥其衆降(帥讀/曰率)回徙居易京(易京公/孫瓉所)
(築/)流民歸之者相繼於道勒喜封回為弋陽子增張賔
邑千户進位前將軍賓固辭不受　丞相睿聞長安不
守出師露次(露次者出宿于/野上無屋宇)躬擐甲胄(擐音/宦)移檄四方
刻日北征以漕運稽期斬督運令史淳于伯刑者以刀
拭柱血逆流上至柱末二丈餘而下(上時掌/翻下同)觀者咸以
為寃丞相司直劉隗上言伯罪不至死請免從事中郎
周莚等官於是右將軍王導等上疏引咎請解職睿曰
政刑失中皆吾闇塞所致(塞悉/則翻)一無所問隗性剛訐當
時名士多被彈劾(訐居謁翻被皮義翻彈徒/丹翻劾户槩翻又户得翻)睿率皆容
貸由是衆怨皆歸之南中郎將王含敦之兄也以族彊
位顯驕傲自恣一請參佐及守長至二十許人多非其
才(守式又翻/長知兩翻)隗劾奏含文致甚苦(深文以/致其罪)事雖被寢而
王氏深忌疾之(為王敦請誅/劉隗張本)　丞相睿以邵續為冀州
刺史續女壻廣平劉遐聚衆河濟之間(濟子/禮翻)睿以遐為
平原内史　托跋普根之子乂卒(托與拓通魏改/魏書本作托跋)國人
立其從父欝律(從才/用翻)
　
　
　
　
　
　
　
　
　
　
　
　資治通鑑卷八十九
