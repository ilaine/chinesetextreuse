
　資治通鑑卷一百四十九　宋　司馬光　撰
　　　　　　　　　　　　　　胡三省　音註
　梁紀五(起屠維大淵獻盡/昭陽單閼凡五年)
　　髙祖武皇帝五
天監十八年春正月甲申以尚書左僕射袁昂為尚書
令右僕射王暕為左僕射(暕古/限翻)太子詹事徐勉為右僕
射　丁亥魏主下詔稱太后臨朝踐極嵗将半紀(胡后/臨朝)
(見上卷/十四年)宜稱詔以令宇内　辛夘上祀南郊　魏征西
将軍張彞之子仲瑀上封事求銓削選格(瑀音禹上時/掌翻銓量也)
(選須絹翻下/入選應選同)排抑武人不使豫清品於是喧謗盈路立
榜大巷克期會集屠害其家彞父子晏然不以為意(方/羽)
(林虎賁立榜克期之初魏朝既不為之嚴/加禁遏縱彞父子欲以為意奈之何哉)二月庚午羽
林虎賁近千人(賁音奔近/其靳翻)相帥至尚書省詬罵(帥讀曰/率詬戸)
(遘翻又/古侯翻)求仲瑀兄左民郎中始均不獲(尚書左民郎/晉武帝置)以
瓦石擊省門上下懾懼莫敢禁討(懾之/涉翻)遂持火掠道中
薪蒿以杖石為兵器直造其第曳彞堂下捶辱極意焚
其第舍始均踰垣走復還拜賊(造七到翻捶止蕊翻復/扶又翻下不復誰復同)
請其父命賊就毆擊生投之火中仲瑀重傷走免彞僅
有餘息(言氣息奄奄/僅未絶耳)再宿而死逺近震駭胡太后收掩
羽林虎賁凶彊者八人斬之其餘不復窮治(治直/之翻)乙亥
大赦以安之因令武官得依資入選識者知魏之将亂
矣時官員既少(少詩/沼翻)應選者多吏部尚書李韶銓注不
行大致怨嗟更以殿中尚書崔亮為吏部尚書亮奏為
格制不問士之賢愚専以停解月日為斷(斷丁/亂翻)沈滯者
皆稱其能(沈持/林翻)亮甥司空諮議劉景安與亮書曰殷周
以鄉塾貢士(王制命鄉論秀士升之司徒曰選/士司徒論秀士而升之學曰俊士)兩漢由
州郡薦才(謂賢良文學孝㢘/之舉也事見漢紀)魏晉因循又置中正(事見/六十)
(九卷魏文帝/黄初元年)雖未盡美應什收六七而朝廷貢才止求
其文不取其理察孝㢘唯論章句不及治道(治直/吏翻)立中
正不考才行空辯氏姓取士之途不博沙汰之理未精
舅屬當銓衡宜改張易調(行下孟翻屬之欲翻董仲舒/曰譬如琴瑟不調必改而更)
(張之不調謂不和也易/調之調徒釣翻音調也)如何反為停年格以限之天下
士子誰復修厲名行哉(行下/孟翻)亮復書曰汝所言乃有深
致吾昨為此格有由而然古今不同時宜須異昔子産
鑄刑書以救弊叔向譏之以正法(復扶又翻左傳昭六/年鄭人鑄刑書叔向)
(語子産書曰先王議事以制不為刑辟閑之以義糾之/以政行之以禮守之以信制為禄位以勸其從嚴斷刑)
(罰以威其淫懼其未也故誨之以忠聳之以行教之以/務使之以和臨之以敬涖之以彊斷之以剛猶求聖哲)
(之士明察之官忠信之長慈惠之師民於是可任使也/而不生禍亂民知有辟則不忌其上並有争心以徵於)
(書而儌幸以成之弗可為矣亂獄滋豐賄賂並行終子/之世鄭其敗乎復書曰僑不才不能及子孫吾以救世)
(也/)何異汝以古禮難權宜哉(難乃/旦翻)洛陽令代人薛琡(魏/書)
(官氏志西方叱于氏後改/為薛氏琡之六翻又音俶)上書言黎元之命繫於長吏
若以選曹唯取年勞不簡能否義均行鴈次若貫魚(行/鴈)
(貫魚皆以論資次先後以序而進也上/時掌翻長知兩翻選須絹翻行户剛翻)執簿呼名一吏
足矣數人而用何謂銓衡書奏不報後因請見復奏乞
令王公貴臣薦賢以補郡縣(見賢遍翻/復扶又翻)詔公卿議之事
亦寢其後甄琛等繼亮為吏部尚書(甄之人翻/琛丑林翻)利其便
己踵而行之魏之選舉失人自亮始也初燕燕郡太守
髙湖奔魏(事見一百一十一卷晉安/帝隆安三年燕因肩翻)其子謐為侍御史
(作考異曰李百藥北齊書/  諡北史作謐今從之)坐法徙懐朔鎮世居北邊遂
習鮮卑之事謐孫歡沈深有大志(沈持/林翻)家貧執役在平
城富人婁氏女見而奇之遂嫁焉始有馬得給鎮為函
使(凡書表皆函封函使者使/奉函詣京師也使疏吏翻)至洛陽見張彞之死還家
傾貲以結客或問其故歡曰宿衛相帥焚大臣之第(帥/讀)
(曰率彞考異曰北齊書云領軍張/彞按  未嘗為領軍故但云大臣)朝廷懼其亂而不問
為政如此事可知矣財物豈可常守邪歡與懐朔省事
雲中司馬子如(省事鎮吏也/省悉景翻)秀容劉貴(魏太宗永興二/年置秀容郡及)
(秀容縣世祖真君七年/置肆州秀容郡屬焉)中山賈顯智户曹史咸陽孫騰
外兵史懐朔侯景(史亦吏/職也)獄掾善無尉景(善無縣前漢/屬雁門郡後)
(漢屬定襄郡拓䟦氏置善無郡屬恒州李延夀/曰秦漢置尉候官景之先有居此職者因氏焉)廣寧蔡
儁(廣寧郡魏收志屬朔州/隋并入朔州善陽縣)特相友善並以任俠雄於鄉
里(髙歡事/始此)　夏四月丁巳大赦　五月戊戌魏以任城
王澄為司徒京兆王繼為司空　魏累世彊盛東夷西
域貢獻不絶又立互市以致南貨至是府庫盈溢胡太
后嘗幸絹藏(藏徂/浪翻)命王公嬪主從行者百餘人各自負
絹稱力取之(稱尺/證翻)少者不減百餘匹(少詩沼/翻下同)尚書令儀
同三司李崇章武王融負絹過重顛仆於地崇傷腰融
損足太后奪其絹使空出時人笑之融太洛之子也(章/武)
(王太洛見一百三十二/卷宋明帝泰始二年)侍中崔光止取兩匹太后怪其
少對曰臣兩手唯堪兩匹衆皆愧之時魏宗室權倖之
臣競為豪侈髙陽王雍富貴冠一國宫室園圃侔於禁
苑僮僕六千妓女五百出則儀衛塞道路(冠古玩翻/塞悉則翻)歸
則歌吹連日夜一食直錢數萬李崇富埒於雍而性儉
嗇嘗謂人曰髙陽一食敵我千日(埒力/輟翻)河間王琛每欲
與雍争富駿馬十餘匹皆以銀為槽窻户之上玉鳳銜
鈴金龍吐斾嘗會諸王宴飲酒器有水精鋒(後漢書大/秦國出水)
(精以為宫室柱及/食器一本鋒作鍾)馬腦椀(本草衍義曰馬腦非石非玉/自是一類有紅白黑色三種)
(亦有紋如纒絲者/生西國玉石間)赤玉巵(王逸論或問玉符曰赤如雞/冠黄如蒸栗白如脂肪黒如)
(㸃漆玉/之符也)制作精巧皆中國所無又陳女樂名馬及諸奇
寶復引諸王歴觀府庫金錢繒布不可勝計(復扶又翻/勝音升)
顧謂章武王融曰不恨我不見石崇恨石崇不見我(石/崇)
(事見八十一卷晉/武帝太康三年)融素以富自負歸而惋歎三日(惋烏/貫翻)
京兆王繼聞而省之謂曰卿之貨財計不減於彼何為
愧羨乃爾融曰始謂富於我者獨髙陽耳不意復有河
間繼曰卿似袁術在淮南不知世間復有劉備耳融乃
笑而起(物盛而衰固其理也史言魏君臣驕侈乃/其衰亂之漸復扶又翻下無復司復同)太后
好佛營建諸寺無復窮已令諸州各建五級浮圖民力
疲弊諸王貴人宦官羽林各建寺于洛陽相髙以壯麗
太后數設齋會施僧物動以萬計(好呼到翻數所/角翻施式豉翻)賞賜
左右無節所費不貲而未嘗施惠及民府庫漸虚乃減
削百官禄力(禄在官所受之禄力/在官所用白直也)任城王澄上表以為
蕭衍常蓄窺覦之志(覦音/俞)宜及國家彊盛将士旅力早
圖混壹之功比年以來(比毗/至翻)公私貧困宜節省浮費以
周急務太后雖不能用常優禮之魏自永平以來(天監/七年)
(魏改元/永平)營明堂辟雍役者多不過千人有司復借以修
寺及供它役十餘年竟不能成起部郎源子恭上書以
為廢經國之務資不急之費宜徹減諸役早圖就功使
祖宗有嚴配之期(孝經孔子曰孝莫大于嚴父嚴父莫/大于配天昔者周公郊祀后稷以配)
(天宗祀文王于/明堂以配上帝)蒼生有禮樂之富詔從之然亦不能成
也　魏人陳仲儒請依京房立準以調八音有司詰仲
儒京房立準今雖有其器曉之者鮮(詰去吉翻/鮮息淺翻)仲儒所
受何師出何典籍仲儒對言性頗愛琴又嘗讀司馬彪
續漢書見京房準術成數昞然(司馬彪志曰京房六十/律相生之法以上生下)
(皆三生二以下生上皆三生四陽下生隂隂上生陽終/于中吕而十二律畢矣中吕上生執始執始下生去滅)
(上下相生終于南事而六十律畢矣夫十二律之變至/于六十猶八卦之變至于六十四也宓羲作易紀陽氣)
(之初以為律法建日冬至之宫以黄鍾為宫太簇為商/姑洗為角林鍾為徵南吕為羽應鍾為變宫㽔賔為變)
(徵此聲氣之元五音之正也故各終一日其餘以次運/行當日者各自為宫而商徵以類從焉禮運曰五聲六)
(律十二管還相為宫此之謂也以六十律分朞之日黄/鍾自冬至始及冬至而復隂陽寒燠風雨之占生焉於)
(以檢攝羣音考其髙下茍非草木之聲則無所不合虞/書曰律和聲此之謂也房又曰竹聲不可以度調故作)
(準以定數準之狀如瑟長丈而十三弦隠間九尺以應/黄鍾之律九寸中央一弦下有畫分寸以為六十律清)
(濁之節房言律詳於劉歆所奏其術施行於史官侯部/用之律術曰陽以圓為形其性動隂以方為節其性静)
(動者數三静者數一以陽生隂倍之以隂生陽四之皆/三而一陽生隂曰下生隂生陽曰上生上生不得過黄)
(鍾之清濁下生不得及黄鍾之數實皆參天兩地圓蓋/方覆六耦承奇之道也黄鍾律吕之首而生十一律者)
(也其相生也皆三分而損益之是故十二律之得十七/萬七千一百四十七是為黄鍾之實又以二乗而三約)
(之是為下生林鍾之實又以四乗而三約之是為上生/太簇之實推此上下以定六十律之實以九三之數萬)
(九千六百八十三為法律為寸於準為尺不盈者十之/所得為分又不盈十之所得為小分以其餘正其强弱)
(以黄鍾十七萬七千一百四十七下生林鍾黄鍾為宫/太簇商林鍾徵一日律九寸準九尺色育十七萬六千)
(七百七十六下生謙待未知商謙待徵六日律八寸九/分小分八微强準八尺九寸萬五千九百七十三執始)
(十七萬四千七百六十二下生去滅執始為宫時息商/去滅徵六日律八寸八分小分七大强準八尺八寸萬)
(五千五百一十六丙盛十七萬二千四百一十下生安/度丙盛為宫屈齊商安度徵六日律八寸七分小分六)
(微弱準八尺七寸萬一千六百七十九分動十七萬八/十九下生歸嘉分動為宫随期商歸嘉徵六日律八寸)
(六分小分四强準八尺六寸八千一百五十二質未十/六萬七千八百下生否與質未為宫形晉商否與徵六)
(日律八寸五分小分二微强準八尺五寸四千九百四/十五大吕十六萬五千八百八十八下生夷則大吕為)
(宫夾鍾商夷則徵八日律八寸四分小分三弱準八尺/四寸五千五百八分否十六萬三千六百五十四下生)
(解形分否為宫開時商解形徵八日律八寸三分小分/一强準八尺三寸二千八百五十一凌隂十六萬一千)
(四百五十二下生去南凌隂為宫族嘉商去南徵八日/律八寸二分小分一弱準八尺二寸五百一十四少出)
(十五萬九千二百八十下生分積少出為宫争南商分/積徵六日律八寸小分九强準八尺萬八千一百六十)
(太蔟十五萬七千四百六十四下生南吕太簇為宫姑/洗商南吕徵一日律八寸準八尺未知十五萬七千一)
(百三十四下生白吕未知為宫南授商白吕徵六日律/七寸九分小分八强準七尺九寸萬六千三百八十三)
(時息十五萬五千三百四十四下生結躬時息為官變/虞商結躬徵六日律七寸八分小分九少强準七尺八)
(寸萬八千一百六十六屈齊十五萬三千二百五十三/下生歸期屈齊為宫路時商歸期徵六日律七寸七分)
(小分九弱準七尺七寸萬六千九百三十九随期十五/萬一千一百九十下生未夘随期為宮形始商未夘徵)
(六日律七寸六分小分八强準七尺六寸萬五千九百/九十二形晉十四萬九千一百五十五下生夷汗形晉)
(為宫依行商夷汗徵六日律七寸五分小分八弱準七/尺五寸萬五千三百二十五夾鍾十四萬七千四百五)
(十六下生無射夾鍾為宫中吕商無射徵六日律七寸/四分小分九强凖七尺四寸萬八千四十八開時十四)
(萬五千四百七十下生閉掩開時為宫中吕商閉掩徵/八日律七寸三分小分九微弱準七尺三寸萬七千八)
(百四十一族嘉十四萬三千五百一十三下生鄰齊族/嘉為宫内負商鄰齊徵八日律七寸二分小分九微强)
(準七尺二寸萬七千九百五十四争南十四萬一千五/百八十二下生期保争南為宫物應商期保徵八日律)
(七寸一分小分九强準七尺一寸萬八千三百二十七/姑洗十三萬九千九百六十八下生應鍾姑洗為宫㽔)
(賔商應鍾徵一日律七寸一分小分一微强準七尺一/寸二千一百八十七南授十三萬九千六百七十下生)
(分烏南授為宫南事商分烏徵六日律七寸小分九大/强準七尺萬八千九百三十變虞十三萬八千八十四)
(下生遲内變虞為官盛變商遲内徵六日律七寸小分/一半强準七尺三千三十路時十三萬六千二百二十)
(五下生未育路時為宫離宫商未育徵六日律六寸九/分小分二微强準六尺九寸四千一百三十三形始十)
(三萬四千三百九十二下生遲時形始為宮制時商遲/時徵五日律六寸八分小分三弱準六尺八寸五千四)
(百七十六依行十三萬二千五百八十二上生色育依/行為宫謙待商色育徵七日律六寸七分小分三大强)
(準六尺七寸七千五十九中吕十三萬一千七十二上/生執始中吕為宫去滅商執始徵八日律六寸六分小)
(分六弱準六尺六寸萬一千六百四十二南中十二萬/九千三百八上生丙盛南中為宫安度商丙盛徵七日)
(律六寸五分小分七微弱準六尺五寸萬三千六百八/十五内負十二萬七千五百六十七上生分動内負為)
(宫歸嘉商分動徵八日律六寸四分小分八强準六尺/四寸萬五千四百五十物應十二萬五千八百五十上)
(生質未物應為宫否與商質未徵七日律六寸三分小/分九强準六尺三寸萬八千四百八十㽔賔十二萬四)
(千四百一十六上生大吕㽔賔為宫夷則商大吕徵一/日律六寸三分小分二微强準六尺三寸四千一百三)
(十一南事十二萬四千一百五十四下生南事窮無商/徵不為宮十日律六寸三分小分一弱準六尺三寸一)
(千五百三十一盛變十二萬二千七百四十一上生分/否盛變為宫解形商分否徵七日律六寸二分小分三)
(大强準六尺二寸七千六十四離宮十二萬一千八百/一十九上生凌隂離宫為宫去南商凌隂徵七日律六)
(寸一分小分五微强凖六尺一寸萬二百二十七制時/十一萬九千四百六十上生少出制時為宫分積商少)
(出徵八日律六寸小分七弱準六尺萬三千六百二十/林鍾十一萬八千九十八上生太蔟林鍾為宫南吕商)
(太蔟徵一日律六寸準六尺謙待十一萬七千八百五/十一上生未知謙待為宫白吕商未知徵五日律五寸)
(九分小分九弱準五尺九寸萬七千二百一十三去滅/十一萬六千五百八上生時息去滅為宫結躬商時息)
(徵七日律五寸九分小分二弱準五尺九寸三千七百/八十三安度十一萬四千九百四十上生屈齊安度為)
(宫歸期商屈齊徵六日律五寸八分小分四弱準五尺/八寸七千七百八十六歸嘉十一萬三千三百九十三)
(上生随期歸嘉為宫未夘商随期徵六日律五寸七分/小分六微强準五尺七寸萬一千九百九十九否與十)
(一萬一千八百六十七上生形晉否與為宫夷汗商形/晉徵五日律五寸六分小分八强準五尺六寸萬六千)
(四百二十二夷則十一萬五百九十二上生夾鍾夷則/為宫無射商夾鍾徵八日律五寸六分小分二弱準五)
(尺六寸三千六百七十二解形十一萬九千一百三上/生開時解形為宫閉掩商開時徵八日律五寸五分小)
(分四强準五尺五寸八千四百六十五去南十萬七千/六百三十五上生族嘉去南為宫鄰齊商族嘉徵八日)
(律五寸四分小分六大强準五尺四寸萬三千四百六/十八分積十萬六千一百八十八上生争南分積為宫)
(期保商争南徵五日律五寸三分小分九半强準五尺/三寸萬八千六百八十一南吕八萬四千九百七十六)
(上生姑洗南吕為宮應鍾商姑洗徵一日律五寸三分/小分三强準五尺三寸六千五百六十一白吕十萬四)
(千七百五十六上生南授白吕為宫分烏商南授徵五/日律五寸三分小分二强準五尺三寸四千三百七十)
(一結躬十萬三千五百六十三上生變虞結躬為宫遲/内商變虞徵六日律五寸二分小分六少强準五尺二)
(寸萬二千一百一十四歸期十萬二千一百六十九上/生路時歸期為宫未育商路時徵六日律五寸一分小)
(分九微强準五尺一寸萬七千八百五十七未夘十萬/七百九十四上生形始未夘為宫遲時商形始徵六日)
(律五寸一分小分二微强準五尺一寸四千八十七夷/汗九萬九千四百三十七上生依行夷汗為宫色育商)
(依行徵七日律五寸小分五强準五尺萬二百二十無/射九萬八千三百四上生中吕無射為宫執始商中吕)
(徵八日律四寸九分小分九强準四尺九寸萬八千五/百七十三閉掩九萬六千九百八十上生南中閉掩為)
(宫丙盛商南中徵八日律四寸九分小分三弱準四尺/九寸五千三百三十三鄰齊九萬五千六百七十五上)
(生内負鄰齊為宫分動商内負徵七日律四寸八分小/分六微强準四尺八寸萬一千九百六十六期保九萬)
(四千三百八十八上生物應期保為宫質未商物應徵/八日律四寸七分小分九微弱準四尺七寸萬八千七)
(百七十九應鍾九萬三千三百一十二上生㽔賔應鍾/為宫大吕商㽔賔徵一日律四寸七分小分四微强準)
(四尺七寸八千十九分烏九萬三千一百一十七上生/南事分烏窮次無徵不為宫七日律四寸七分小分三)
(微强準四尺七寸六千五十九遲内九萬二千九十六/上生盛變遲内為宫分否商盛變徵八日律四寸六分)
(小分八弱準四尺六寸萬五千一百四十二未育九萬/八百一十七上生離宫未育為宫凌隂商離宫徵八日)
(律四寸六分小分一少强準四尺六寸二千七百五十/二遲時八萬九千五百九十五上生制時遲時為宫少)
(出商制時徵六日律四寸五分小分五强準四尺五寸/萬二百一十五截管為律吹以考聲列以物氣道之本)
(也術家以其聲微而體難知其分數不明故作準以代/之準之聲明暢易達分寸又粗然弦以緩急清濁非管)
(無以正也均其中弦令與黄鍾相得案畫以求諸律無/不如數而應者矣音聲精微綜之者解晉書樂志宫中)
(也中和之道無往而不理商强也謂金性堅强角觸也/象諸陽觸物而生徵止也言物盛則止羽舒也陽氣将)
(復萬物孳育而舒生宋白曰合宫通音謂之宫其音雄/雄洪洪然開口吐聲謂之商其音鏘鏘倉倉然張牙湧)
(唇謂之角其音喔喔礭礭然齒合唇開謂之徵其音/倚倚􁂠􁂠然齒開唇聚謂之羽其音詡酗于吁然)遂
竭愚思(思相/吏翻)鑽研甚久頗有所得夫準者所以代律取
其分數調校樂器竊尋調聲之體宫商宜濁徵羽宜清
(徵陟里/翻下同)若依公孫崇止以十二律聲而云還相為宫(還/音)
(旋/)清濁悉足唯黄鍾管最長故以黄鍾為宫則往往相
順若均之八音猶須錯采衆音配成其美若以應鍾為
宫㽔賔為徵則徵濁而宫清雖有其韻不成音曲若以
中吕為宫則十二律中全無所取今依京房書中吕為
宫乃以去滅為商執始為徵然後方韻而崇乃以中吕
為宫猶用林鍾為徵何由可諧(中吕陸徳明曰/中音仲乂如字)但音聲
精微史𫝊簡略舊志準十三絃隠間九尺不言須柱以
不(不讀曰否今刑統疏議多用以/否二字蓋當時常用疑辭也)又一寸之内有萬九
千六百八十三分微細難明仲儒私曾考驗準當施柱
但前却柱中以約準分則相生之韻已自應合其中絃
粗細(粗讀/曰麤)須與琴宫相類施軫以調聲令與黄鍾相合
中絃下依數畫六十律清濁之節其餘十二絃須施柱
如筝即於中絃案盡一周之聲度著十二絃上(著直/略翻)然
後依相生之法以次運行取十二律之商徵商徵既定
又依琴五調調聲之法以均樂器(五調之調徒釣翻/調聲之調如字)然
後錯采衆聲以文飾之若事有乖此聲則不和且燧人
不師資而習火(古者未有火化燧人氏/始鑽燧出火教民熟食)延夀不束修以
變律(延夀即京房之師焦延夀也言無所師承而變十/二律為六十律也孔子曰自行束脩以上吾未嘗)
(無誨焉朱元晦注曰脩脯也十脡為束古/者相見必執贄以為禮束脩其至薄者也)故云知之者
欲教而無從心達者體知而無師茍有一毫所得皆闗
心抱豈必要經師受然後為奇哉尚書蕭寶寅奏仲儒
學不師受輕欲制作不敢依許事遂寢　魏中尉東平
王匡以論議數為任城王澄所奪憤恚復治其故棺(匡/造)
(棺見一百四十七卷七年數所角/翻恚於避翻復扶又翻治直之翻)欲奏攻澄澄因奏匡
罪狀三十餘條廷尉處以死刑(處昌/吕翻)秋八月己未詔免
死削除官爵以車騎将軍侯剛代領中尉(騎奇/寄翻)三公郎
中辛雄奏理匡(曹魏置尚/書三公郎)以為歴奉三朝骨鯁之迹朝
野具知(朝直/遥翻)故髙祖賜名曰匡先帝既已容之於前陛
下亦宜寛之於後若終貶黜恐杜忠臣之口未幾復除
匡平州刺史(幾居豈翻/復扶又翻)雄琛之族孫也(辛琛見一百四/十七卷天監六)
(年琛丑/林翻)　九月庚寅朔胡太后遊嵩髙癸巳還宫太后
從容謂兼中書舍人楊昱曰親姻在外不稱人心(從千/容翻)
(稱尺/證翻)卿有聞慎勿諱隠昱奏揚州刺史李崇五車載貨
相州刺史楊鈞造銀食器餉領軍元乂(相息/亮翻)太后召乂
夫妻泣而責之(泣而責之愛/誨之意也)乂由是怨昱昱叔父舒妻
武昌王和之妹也和即乂之從祖(從才/用翻)舒卒元氏頻請
别居昱父椿泣責不聴元氏恨之會瀛州民劉宣明謀
反事覺逃亡义使和及元氏誣告昱藏匿宣明且云昱
父定州刺史椿叔父華州刺史津並送甲仗三百具謀
為不逞(華户/化翻)乂復構成之遣御仗五百人夜圍昱宅收
之一無所獲太后聞其狀昱具對為元氏所怨太后解
昱縛處和及元氏死刑(復扶乂翻/處昌吕翻)既而乂營救之和直
免官元氏竟不坐(史言靈后昵庇/元乂以自為患)　冬十二月癸丑魏
任城文宣王澄卒(任音壬卒/子恤翻)　庚申魏大赦　是嵗髙
句麗王雲卒世子安立(句如字又音/駒麗力知翻)　魏以郎選不精
大加沙汰(以水淘去沙石謂之/沙汰故以喻去不肖)唯朱元旭辛雄羊深源
子恭及范陽祖瑩等八人以才用見留餘皆罷遣深祉
之子也(正始之初羊/祉鎮梁益)
普通元年春正月乙亥朔改元大赦　丙子日有食之
　己夘以臨川王宏為太尉揚州刺史金紫光禄大夫
王份為尚書左僕射份奐之弟也(份彼陳翻王奐死于/齊武帝永明十一年)
　左軍将軍豫寧威伯馮道根卒(五代志豫章郡建昌/縣舊有豫寧縣宋白)
(曰漢建安中分建昌立西安/縣晉太康元年改為豫寧縣)是日上春祠二廟(帝立太/廟祀太)
(祖文皇帝以上為六親廟皆同一堂共庭而别室又有/小廟太祖太夫人廟也非嫡故别立廟皇帝每祭太廟)
(訖乃詣小廟亦以一太牢如/太廟禮有二廟令掌廟事)既出宫有司以聞上問中
書舍人朱异曰吉凶同日今可行乎對曰昔衛獻公聞
栁莊死不釋祭服而往(記檀弓曰衛太史栁莊寢疾公/曰若疾革雖當祭必告公再拜)
(稽首請於尸曰有臣栁莊也者非寡人之臣社/稷之臣也聞之死請往不釋服而往遂以襚之)道根雖
未為社稷之臣亦有勞王室臨之禮也上即幸其宅哭
之甚慟　髙句麗世子安遣使入貢二月癸丑以安為
寧東将軍髙句麗王(句音駒麗力知/翻使疏吏翻)遣使者江法盛授
安衣冠劍佩魏光州兵就海中執之送洛陽(魏皇興四/年分青州)
(置光州領東萊長/廣東牟郡治掖)　魏太傅侍中清河文獻王懌美丰
儀胡太后逼而幸之然素有才能輔政多所匡益好文
學(好呼/到翻)禮敬士人時望甚重侍中領軍将軍元乂在門
下兼總禁兵恃寵驕恣志欲無極懌每裁之以法乂由
是怨之衛将軍儀同三司劉騰權傾内外吏部希騰意
奏用騰弟為郡人資乖越(人非其才為乖/資非其次為越)懌抑而不奏
騰亦怨之龍驤府長史宋維弁之子也(宋弁見用于魏/孝文帝驤思将)
(翻長之/兩翻)懌薦為通直郎(通直郎即通直散騎侍/郎隋後遂為寄禄官)浮薄無
行(行下/孟翻)乂許維以富貴使告司染都尉韓文殊父子謀
作亂立懌(周官有染人漢有平準令主練染作采色後/魏置司染都尉後齊太府寺屬官有司染署)
(令丞陸徳明染而/艷翻劉音而險翻)懌坐禁止案驗無反狀得釋維當反
坐(反坐誣告失實者以/其所告之罪坐之)乂言於太后曰今誅維後有真
反者人莫敢告乃黜維為昌平郡守(昌平縣漢屬上谷/郡後魏置昌平郡)
(屬燕州隋復廢/郡為縣屬幽州)乂恐懌終為己害乃與劉騰密謀使主
食中黄門胡定自列(主食主御食/者也列陳也)云懌貨定使毒魏主
若已得為帝許定以富貴帝時年十一信之秋七月丙
子太后在嘉福殿未御前殿乂奉帝御顯陽殿騰閉永
巷門太后不得出懌入遇乂於含章殿後乂厲聲不聴
懌入懌曰汝欲反邪乂曰乂不反正欲縛反者耳命宗
士及直齋執懌衣袂将入含章東省(魏置宗師宗士其/屬也直齋直殿内)
(齋閤者也屬直/閣将引也送也)使人防守之騰稱詔集公卿議論懌大
逆衆咸畏乂無敢異者唯僕射新泰文貞公游肇抗言
以為不可(五代志新泰/縣屬琅邪郡)終不下署(不下筆/署名也)乂騰持公卿
議入俄而得可(魏主可/其奏也)夜中殺懌於是詐為太后詔自
稱有疾還政於帝幽太后於北宮宣光殿宫門晝夜長
閉内外斷絶騰自執管鑰帝亦不得省見(省悉景翻/見賢遍翻)裁
聴𫝊食而已太后服膳俱廢不免飢寒乃歎曰養虎得
噬我之謂矣又使中常侍賈粲侍帝書密令防察動止
乂遂與太師髙陽王雍等同輔政帝謂乂為姨父乂與
騰表裏擅權乂為外禦騰為内防常直禁省共裁刑賞
政無巨細决於二人威振内外百僚重跡(重直龍翻言/懼之甚不敢)
(妄舉足而行步/步踏陳迹也)朝野聞懌死莫不喪氣(喪息/浪翻)胡夷為之
𠢐面者數百人(為于偽翻𠢐里之翻胡/夷臨喪𠢐面而哭哀甚)游肇憤邑而卒
　己夘江淮海並溢　辛夘魏主加元服大赦改元正
光　魏相州刺史中山文莊王熙英之子也(元英事魏/孝文宣武)
(數将兵有功/相息亮翻)與弟給事黄門侍郎略司徒祭酒纂(自曹/魏以)
(來公府有東/西閤祭酒)皆為清河王懌所厚聞懌死起兵於鄴上
表欲誅元乂劉騰纂亡奔鄴後十日長史栁元章等帥
城人鼓譟而入(帥讀曰/率下同)殺其左右執熙纂并諸子置於
髙樓八月甲寅元乂遣尚書左丞盧同就斬熙於鄴街
并其子弟熙好文學有風義(好呼/到翻)名士多與之遊将死
與故知書曰吾與弟俱䝉皇太后知遇兄據大州弟則
入侍殷勤言色恩同慈母今皇太后見廢北宫太傅清
河王横受屠酷(横户/孟翻)主上幼年獨在前殿君親如此無
以自安故帥兵民欲建大義於天下但智力淺短旋見
囚執(旋反/也)上慙朝廷下愧相知本以名義干心不得不
爾流腸碎首復何言哉凡百君子各敬爾儀為國為身
善勗名節(復扶又翻為于偽/翻下為知力為同)聞者憐之熙首至洛陽親
故莫敢視前驍騎将軍刁整獨收其尸而藏之(驍堅堯/翻騎奇)
(寄/翻)整雍之孫也(刁雍去晉入魏/著功淮汝之間)盧同希乂意窮治熙黨
與(治直/之翻)鎖濟隂内史楊昱赴鄴(濟隂郡漢晉屬兖州魏/屬西兖州濟子禮翻)
考訊百日乃得還任乂以同為黄門侍郎元略亡抵故
人河内司馬始賔始賔與略縛荻筏夜渡孟津詣屯留
栗法光家(屯留縣自漢晉以來屬上黨郡姓譜栗姓栗/陸氏之後漢長安富室有栗氏師古曰屯音)
(純/)轉依西河太守刁雙匿之經年時購略甚急略懼求
送出境雙曰會有一死所難遇者為知己死耳願不以
為慮略固求南奔雙乃使從子昌送略渡江(從才/用翻)遂來
奔上封略為中山王(為略後還/魏張本)雙雍之族孫也乂誣刁
整送略并其子弟收繫之御史王基等力為辯雪乃得
免　甲子侍中車騎将軍永昌嚴侯韋叡卒(五代志零/陵郡零陵)
(縣舊分置永昌縣諡法服敵公莊/曰嚴威而不猛曰嚴騎奇寄翻)時上方崇釋氏士民
無不從風而靡獨叡自以位居大臣不欲與俗俯仰所
行略如平日(史言韋叡於事佛之朝矯/之以正幾於以道事君者)　九月戊戌魏
以髙陽王雍為丞相總攝内外與元乂同决庶務　初
柔然佗汗可汗納伏名敦之妻候吕陵氏生伏跋可汗
及阿那瓌等六子(可從刋入聲汗/音寒瓌古回翻)伏跋既立忽亡其幼
子祖惠求募不能得有巫地萬言祖惠今在天上我能
呼之乃於大澤中施帳幄祀天神祖惠忽在帳中自云
恒在天上(恒户/登翻)伏跋大喜號地萬為聖女納為可賀敦
(柔然之主曰可汗/其正室曰可賀敦)地萬既挾左道復有姿色伏跋敬而
愛之信用其言干亂國政如是積嵗祖惠浸長語其母
曰我常在地萬家未嘗上天上天者地萬教我也(長知/兩翻)
(語牛倨翻/上時掌翻)其母具以狀告伏跋伏跋曰地萬能前知未
然勿為讒也既而地萬懼譖祖惠於伏跋而殺之侯吕
陵氏遣其大臣具列等絞殺地萬伏跋怒欲誅具列等
會阿至羅入冦(阿至羅虜之别種居北河之東/世附於魏一曰阿至羅髙車種)伏跋擊
之兵敗而還(還從宣翻/又如字)侯吕陵氏與大臣共殺伏跋立
其弟阿那瓌為可汗阿那瓌立十日其族兄示𤼵帥衆
數萬擊之(帥讀/曰率)阿那瓌戰敗與其弟乙居伐輕騎奔魏
(騎奇/寄翻)示發殺侯吕陵氏及阿那瓌二弟(史言柔/然亂)　魏清
河王懌死汝南王悦了無恨元乂之意以桑落酒候之
(水經注河東郡多徙民民有姓劉名墮者宿擅工釀採/挹河流醖成芳酎懸食同枯枝之年排于桑落之辰故)
(酒得其名香醑之色清白若滫漿焉别調氛氳不與他/同蘭薫麝越自成馨邁方土之貢最為佳酌自王公庶)
(友牽拂相招每云索郎索郎返語為桑/落也更為籍徵之儁句中書之英談)盡其私佞乂大
喜冬十月乙夘以悦為侍中太尉悦就懌子亶求懌服
玩不時稱㫖(既遷延不以時納所納者/又不稱悦意也稱尺證翻)杖亶百下幾死
(幾居/依翻)　柔然可汗阿那瓌将至魏魏主使司空京兆王
繼侍中崔光等相次迎之賜勞甚厚魏主引見阿那瓌
於顯陽殿(勞力到翻/見賢遍翻)因置宴置阿那瓌位於親王之下
宴将罷阿那瓌執啟立于座後詔引至御座前阿那瓌
再拜言曰臣以家難(難乃/旦翻)輕來詣闕本國臣民皆已逃
散陛下恩隆天地乞兵送還本國誅翦叛逆收集亡散
臣當統帥遺民奉事陛下(帥讀/曰率)言不能盡别有啟陳仍
以啟授中書舍人常景以聞景爽之孫也(常爽見一百/二十三卷宋)
(文帝元/嘉六年)十一月己亥魏立阿那瓌為朔方公蠕蠕王賜
以衣服軺車(蠕人兖翻/軺音遥)禄恤儀衛一如親王時魏方彊
盛於洛水橋南御道東作四館道西立四里有自江南
來降者處之金陵館三年之後賜宅於歸正里自北夷
降者處燕然館賜宅於歸徳里自東夷降者處扶桑館
賜宅於慕化里自西夷降者處崦嵫館賜宅於慕義里
(四館皆因四方之地為名金陵在江南燕然在漠北扶/桑在東日所出崦嵫在西日所入山海經曰大荒之中)
(𤾉谷上有扶桑日所出也灰野之山有樹青葉赤華名/曰若木日所入也生崐崘西鳥鼠山西南曰崦嵫淮南)
(子曰經細栁西方之地崦嵫日所入也十洲記曰扶桑/在碧海中長數千丈一千餘圍兩榦同根更相依倚是)
(以名扶桑降户江翻處昌吕翻下同燕/因肩翻崦依㢘翻又依檢翻嵫音兹)及阿那瓌入朝
以燕然館處之阿那瓌屢求返國朝議異同不决(朝直/遥翻)
阿那瓌以金百斤賂元乂遂聴北歸十二月壬子魏勑
懐朔都督簡鋭騎二千䕶送阿那瓌達境首(境首猶言/界首也騎)
(奇寄/翻)觀機招納若彼迎候宜賜繒帛車馬禮餞而返(繒/慈)
(陵/翻)如不容受聴還闕庭其行裝資遣付尚書量給(量音/良)
　辛酉魏以京兆王繼為司徒　魏遣使者劉善明來
聘始復通好(自齊明帝建元二年盧昶北歸之後魏/不復遣使南聘至是復通復扶又翻)
二年春正月辛巳上祀南郊　置孤獨園於建康以收
養窮民(古者鰥寡孤獨廢疾者有養帝非能/法古也祖釋氏須達多長者之為耳)　戊子大
赦　魏南秦州氐反　魏𤼵近郡兵萬五千人(近郡近/輔諸郡)
(也/)使懐朔鎮将楊鈞将之(将息亮/翻下同)送柔然可汗阿那瓌
返國尚書左丞張普惠上疏以為蠕蠕久為邊患今兹
天降喪亂(喪息/浪翻)荼毒其心蓋欲使之知有道之可樂革
面稽首以奉大魏也(樂音洛/稽音啓)陛下宜安民恭己以悦服
其心阿那瓌束身歸命撫之可也乃更先自勞擾興師
郊甸之内投諸荒裔之外救累世之勍敵資天亡之醜
虜臣愚未見其可也(勍渠/京翻)此乃邊将貪竊一時之功不
思兵為凶器王者不得已而用之(用老子/語意)况今旱暵方
甚聖慈降膳(暵呼/旱翻)乃以萬五千人使楊鈞為将欲定蠕
蠕干時而動其可濟乎竊有顛覆之變楊鈞之肉其足
食乎(用左傳楚孫叔/敖斥伍參語意)宰輔專好小名(好呼/到翻)不圖安危大
計此微臣所以寒心者也且阿那瓌之不還負何信義
臣賤不及議(漢自議郎以上皆得預朝廷大議尚書二/丞於當時位不為卑而以為賤不及議蓋)
(自曹魏以後朝廷大/議止及八坐以上)文書所過(文書皆過尚/書二丞之手)不敢不陳
阿那瓌辭於西堂詔賜以軍器衣被雜采糧畜事事優
厚(采與綵同/畜許救翻)命侍中崔光等勞遣於外郭(勞力/到翻)阿那瓌
之南奔也其從父兄婆羅門帥衆數萬入討示發破之
(從才用翻/帥讀曰率)示發奔地豆干(魏書曰地豆干國/在室韋西千餘里)地豆干殺
之國人推婆羅門為彌偶可社句可汗(魏收曰魏/言安静也)楊鈞
表稱柔然已立君長(長知/兩翻)恐未肯以殺兄之人郊迎其
弟輕往虛返徒損國威自非廣加兵衆無以送其入北
二月魏人使舊嘗奉使柔然者牒云具仁(牒云姓具仁/名魏書官氏)
(志内入諸姓有牒/云氏奉使疏吏翻)往諭婆羅門使迎阿那瓌　辛丑上
祀明堂　庚戌魏使假撫軍将軍邴虯討南秦叛氐(姓/譜)
(邴即/丙姓)　魏元乂劉騰之幽胡太后也右衛将軍奚康生
預其謀乂以康生為撫軍大将軍河南尹仍使之領左
右(領仗身/左右)康生子難當娶侍中左衛将軍侯剛女剛子
乂之妹夫也乂以康生通姻深相委託三人率多俱宿
禁中時或迭出以難當為千牛備身(御左右有千牛刀/謂之防身刀千牛)
(刀者利刀也取庖丁解數千牛而芒刃不頓/為義千牛備身執千牛刀以侍左右者也)康生性麤
武言氣髙下乂稍憚之見于顔色(見賢/遍翻)康生亦微懼不
安甲午魏主朝太后于西林園文武侍坐酒酣迭舞(朝/直)
(遥翻坐/徂卧翻)康生乃為力士儛(蓋為勇士進退坐作之/氣勢而舞也儛與舞同)及折
旋之際每顧視太后舉手蹈足瞋目頷首為執殺之勢
(折之舌翻/瞋七入翻)太后解其意而不敢言(解户/買翻)日暮太后欲攜
帝宿宣光殿侯剛曰至尊己朝訖嬪御在南(宣光殿在/洛陽北官)
(元乂等幽胡太后於此魏主與嬪/御居南宫故侯剛云然嬪毗賔翻)何必留宿康生曰至
尊陛下之兒随陛下将東西更復訪誰(復扶/又翻)羣臣莫敢
應太后自起援帝臂(援于元/翻引也)下堂而去康生大呼唱萬
嵗(呼火/故翻)帝前入閤左右競相排閤不得閉康生奪難當
千牛刀斫直後元思輔(直後官名直/閤之屬也)乃得定帝既升宣
光殿左右侍臣俱立西階下康生乗酒勢将出處分(處/昌)
(吕翻分/扶問翻)為乂所執鎖於門下(以此知一夫之勇/終受制於人也)光禄勲
賈粲紿太后曰侍官懐恐不安(言其心懐恐懼/也紿徒亥翻)陛下宜
親安慰太后信之適下殿粲即扶帝出東序前御顯揚
殿閉太后於宣光殿至晩乂不出令侍中黄門僕射尚
書等十餘人就康生所訊其事處康生斬刑難當絞刑
(處昌/吕翻)乂與剛並在内矯詔决之康生如奏難當恕死從
流難當哭辭父康生慷慨不悲曰我不反死汝何哭也
時已昏闇有司驅康生赴市斬之尚食典御奚混與康
生同執刀入内亦坐絞(尚食典御唐為尚食奉御/進御必辨時禁先嘗之)難當
以侯剛壻得留百餘日竟流安州(魏顯祖皇興二年置/安州治方城領密雲)
(廣陽安/樂郡)久之乂使行臺盧同就殺之(魏太祖既得中山/将北還慮中原有)
(變乃於鄴中山/置行臺後因之)以劉騰為司空八坐九卿常旦造騰宅
(坐徂卧翻/造七到翻)參其顔色然後赴省府亦有終日不得見者
(得或作/能非也)公私屬請(屬之/欲翻)唯視貨多少舟車之利山澤之
饒所在榷固刻剥六鎮交通互市嵗入利息以巨萬萬
計(巨萬萬萬也巨萬萬計者萬/萬萬也少詩沼翻榷古岳翻)逼奪鄰舍以廣其居逺
近苦之京兆王繼自以父子權位太盛固請以司徒讓
車騎大将軍儀同三司崔光(騎奇/寄翻)夏四月庚子以繼為
太保侍中如故繼固辭不許壬寅以崔光為司徒侍中
祭酒著作如故　魏牒云具仁至柔然婆羅門殊驕慢
無遜避心責具仁禮敬具仁不屈婆羅門乃遣大臣丘
升頭等将兵二千随具仁迎阿那瓌五月具仁還鎮(還/懐)
(朔鎮也将息/浪翻下同)具道其狀阿那瓌懼不敢進上表請還洛
陽　辛巳魏南荆州刺史桓叔興據所部來降(魏置南/荆州見)
(一百四十七卷天監十一年降户江翻下同從考異曰/梁帝紀七月叔興帥衆降蓋記奏到之日今  魏帝紀)
六月丁夘義州刺史文僧明(此義州當置於齊安郡木/蘭縣界蕭子顯齊志木蘭)
(縣屬寧蠻左郡唐省木蘭縣入黄岡縣以下文裴/邃復義州觀之恐義州與邊城皆置於安豐界)邊城
太守田守徳(沈約志宋文帝元嘉十五年以豫部蠻民/立邊城左郡酈道元曰安豐縣故城今邊)
(城郡治也此時梁境未得至安豐五代志黄/岡縣界舊有邊城郡此正田守徳所居之地)擁所部降
魏皆蠻酋也(酋慈/由翻)魏以僧明為西豫州刺史守徳為義
州刺史　癸夘琬琰殿火延燒後宫三千間　秋七月
丁酉以大匠卿裴邃為信武将軍假節督衆軍討義州
破魏義州刺史封夀於檀公峴(水經注决水出廬江雩/婁縣大别山注云俗謂)
(之檀公峴蓋大别之異名也又北過安豐縣東安/豐故城今邊城郡治也此魏邊城郡峴户典翻)遂圍
其城夀請降復取義州(復扶又翻/下聞復同)魏以尚書左丞張普
惠為行臺将兵救之不及(棄考異曰普惠𫝊云/  城走今從裴邃𫝊)以裴邃
為豫州刺史鎮合肥邃欲絶夀陽隂結夀陽民李𤓰花
等為内應邃已勒兵為期日恐魏覺之先移揚州云魏
始於馬頭置戍如聞復欲修白捺故城(馬頭置戍蓋即/沈約志所謂馬)
(頭太守治所而置之白捺當作/馬頭東北或東南捺奴葛翻)若爾便相侵逼此亦須
營歐陽設交境之備今板卒已集(板榦所以築/城卒士卒也)唯聴信
還揚州刺史長孫雉謀於僚佐皆曰此無修白捺之意
宜以實報之録事參軍楊侃曰白捺小城本非形勝邃
好狡數(好呼/到翻)今集兵遣移恐有他意雉大寤曰録事可
亟作移報之侃報移曰彼之纂兵(纂集/也)想别有意何為
妄構白捺它人有心予忖度之(詩巧言之辭/度徒洛翻)勿謂秦無
人也(左傳秦大夫/繞朝之言)邃得移以為魏人已覺即散其兵𤓰
花等以失期遂相告發伏誅者十餘家稚觀之子(長孫/觀道)
(生之孫見一百三十三/卷宋鬱林王元徽元年)侃播之子(楊播見一百四十卷/齊明帝建武二年)
　初髙車王彌俄突死(事見上卷天/監十五年)其衆悉歸嚈噠後
數年嚈噠遣彌俄突弟伊匐帥餘衆還國伊匐擊柔然
可汗婆羅門大破之婆羅門帥十部落詣凉州請降於
魏柔然餘衆數萬相帥迎阿那瓌阿那瓌表稱本國大
亂姓姓别居迭相抄掠當今北人鵠望待拯(言鵠立而/望魏拯救)
(也嚈益涉翻噠當割翻又宅軌翻/帥讀曰率降户江翻抄楚交翻)乞依前恩給臣精兵
一萬送臣磧北撫定荒民(磧七/迹翻)詔付中書門下博議凉
州刺史袁翻以為自國家都洛以來蠕蠕髙車迭相吞
噬始則蠕蠕授首(謂佗汗也事見一百/四十七卷天監七年)既而髙車被擒
(謂彌俄/突也)今髙車自奮於衰微之中克雪讐恥誠由種類
繁多(種章/勇翻)終不能相滅自二虜交鬬邊境無塵數十年
矣此中國之利也今蠕蠕兩主相繼歸誠(兩主謂阿那/瓌婆羅門)
雖戎狄禽獸終無純固之節然存亡繼絶帝王本務若
棄而不受則虧我大徳若納而撫養則損我資儲或全
徙内地則非直其情不願亦恐終為後患劉石是也(謂/漢)
(徙胡羯於内地至於/晉世卒階劉石之亂)且蠕蠕尚存則髙車猶有内顧之
憂未暇窺窬上國若其全滅則髙車跋扈之勢豈易可
知(易以/䜴翻)今蠕蠕雖亂而部落猶衆處處棊布以望舊主
髙車雖彊未能盡服也愚謂蠕蠕二主並宜存之居阿
那瓌於東處婆羅門於西分其降民各有攸屬阿那瓌
所居非所經見不敢臆度婆羅門請修西海故城以處
之(處昌吕翻/度徒洛翻)西海在酒泉之北去髙車所居金山千餘
里(此西海非王莽所置西海郡之西海但言在酒泉之/北則别有西海故城也按北史蠕蠕𫝊西海郡即漢)
(晉舊鄣袁翻又曰直張掖西北千二百里又按晉志漢/獻帝興平二年武威太守張稚請置西海郡於居延蓋)
(此即漢晉舊鄣也金山形如兜鍪/其後突厥居金山之陽即此山)實北虜往來之衝要
土地沃衍大宜耕稼宜遣一良将配以兵仗監䕶婆羅
門(将即亮翻/監工銜翻)因令屯田以省轉輸之勞其北則臨大磧
野獸所聚(磧七/迹翻)使蠕蠕射獵彼此相資足以自固外以
輔蠕蠕之微弱内亦防髙車之畔援(韓詩云畔援武强/也鄭𤣥云跋扈也)
此安邊保塞之長計也若婆羅門能收離聚散復興其
國者(復扶/又翻)漸令北轉徙度流沙則是我之外藩髙車勍
敵(勍渠/京翻)西北之虞可以無慮如其姦回反覆不過為逋
逃之冦於我何損哉朝議是之(朝直/遥翻)九月柔然可汗俟
匿伐詣懐朔鎮請兵且迎阿那瓌俟匿伐阿那瓌之兄
也　冬十月録尚書事髙陽王雍等奏懐朔鎮北吐若
奚泉原野平沃請置阿那瓌於吐若奚泉(吐若奚泉在/懐朔鎮北無)
(結山/下)婆羅門於故西海郡令各帥部落收集離散阿那
瓌所居既在境外宜少優遣(少詩/沼翻)婆羅門不得比之其
婆羅門未降以前蠕蠕歸化者悉令州鎮部送懐朔鎮
以付阿那瓌詔從之(為阿那瓌婆羅/門皆叛去張本)　十一月癸丑魏
侍中車騎大将軍侯剛加儀同三司(騎奇/寄翻)　魏以東益
南秦氐皆反庚辰以秦州刺史河間王琛為行臺以討
之琛恃劉騰之勢(琛求為劉騰養子見上卷/天監十七年琛丑林翻)貪暴無所
畏忌大為氐所敗(敗補/邁翻)中尉彈奏(彈徒/丹翻)會赦除名尋復
王爵　魏以安西将軍元洪超兼尚書行臺詣敦煌安
置柔然婆羅門(敦徒/門翻)
三年春正月庚子以尚書令袁昂為中書監吳郡太守
王暕為尚書左僕射(暕古/限翻)　辛亥魏主耕籍田　魏宋
雲與惠生自洛陽西行四千里至赤嶺乃出魏境(赤嶺/在唐)
(鄯州鄯城縣/西二百餘里)又西行再朞至乾羅國而還二月達洛陽
得佛經一百七十部(魏遣宋雲求佛經事始/見上卷天監十七年)　髙車王
伊匐遣使入貢于魏(匐蒲北翻/使疏吏翻)夏四月庚辰魏以伊匐
為鎮西将軍西海郡公髙車王久之伊匐與柔然戰敗
其弟越居殺伊匐自立　五月壬辰朔日有食之既
癸巳大赦　冬十一月甲午領軍将軍始興忠武王憺
卒(憺徒敢翻/又徒濫翻)　乙巳魏主祀圜丘　初魏世祖以𤣥始
厯浸疎(宋文帝元嘉二十/九年魏行𤣥始厯)命更造新厯(更工/衡翻)至是著作
郎崔光表取盪冦将軍張龍祥等九家所上厯候驗得
失合為一厯以壬子為元應魏之水徳(壬癸水也水旺/於子故以壬子)
(為元上/時掌翻)命曰正光厯丙午初行正光厯大赦(後考異曰/  魏律厯)
(志云厯成會孝明帝加元服改元正光因命曰正光厯/按帝紀正光元年七月辛夘加元服三年十一月丙午)
(行正光厯/今從之)　十二月乙酉魏以車騎大将軍尚書右僕
射元欽為儀同三司(騎奇/寄翻)太保京兆王繼為太傅司徒
崔光為太保　初太子統之未生也上養臨川王宏之
子正徳為子正徳少麤險(少詩/照翻)上即位正徳意望東宫
及太子統生正徳還本賜爵西豐侯(沈約宋志臨川/郡有西豐縣)正
徳怏怏不滿意常蓄異謀(怏於/兩翻)是嵗正徳自黄門侍郎
為輕車将軍頃之亡奔魏自稱廢太子避禍而來魏尚
書左僕射蕭寶寅上表曰豈有伯為天子父作揚州(元/年)
(臨川王宏為/揚州刺史)弃彼密親逺投他國不如殺之由是魏人
待之甚薄正徳乃殺一小兒稱為己子逺營𦵏地魏人
不疑明年復自魏逃歸(復扶又翻年考異曰梁書正徳/𫝊普通六  為輕車将軍頃之)
(奔魏七年自魏逃歸魏書蕭衍𫝊正光二年弟子正徳/來奔南史正徳𫝊普通三年為輕車将軍頃之奔魏又)
(自魏逃歸六年随豫章王北侵輒棄軍走北史蕭寳寅/𫝊正光四年表論考課後乃云表論正徳後乃云莫折)
(大提反按大提反在正光五年唯/南北史年月前後相近今從之)上泣而誨之復其封
爵(為後正徳納/侯景張本)　柔然阿那瓌求粟為種(種章/勇翻)魏與之
萬石婆羅門帥部落叛魏亡歸嚈噠魏以平西府長史
代人費穆兼尚書右丞西北道行臺将兵討之(魏收官/氏志西)
(方費連氏後/改為費氏)柔然遁去穆謂諸将曰戎狄之性見敵即
走乗虚復出若不使之破膽終恐疲于奔命(左傳巫臣/遺子重子)
(反書曰吾必使汝疲于奔命以死/奔命者赴急之兵也復扶又翻)乃簡練精騎伏于山
谷以步兵之羸者為外營(騎奇寄翻/羸倫為翻)柔然果至奮擊大
破之婆羅門為凉州軍所擒送洛陽
四年春正月辛夘上祀南郊大赦丙午祀明堂二月乙
亥耕籍田　柔然大飢阿那瓌帥其衆入魏境表求賑
給(帥讀曰率/賑之忍翻)己亥魏以尚書左丞元孚為行臺尚書持
節撫諭柔然孚譚之孫也(魏孝昌元年元譚為幽州都/督後此三年按魏書譚太武)
(之子蓋魏宗室/多有同名者)将行表陳便宜以為蠕蠕久來彊大昔
在代京常為重備今天祚大魏使彼自亂亡稽首請服
(蠕人兖翻/稽音啓)朝廷鳩其散亡禮送令返宜因此時善思逺
策昔漢宣之世呼韓欵塞漢遣董忠韓昌領邊郡士馬
送出朔方因留衛助(事見二十七卷漢/宣帝甘露三年)又光武時亦使
中郎将段彬置安集掾史随單于所在參察動静(事見/四十)
(四卷漢光武建武二十/六年掾俞絹翻單音蟬)今宜略依舊事借其閒地聴其
田牧粗置官屬示相慰撫(粗坐/五翻)嚴戒邊兵因令防察使
親不至矯詐疎不容反叛最䇿之得者也魏人不從
柔然俟匿伐入朝于魏(朝直/遥翻)　三月魏司空劉騰卒宦
官為騰義息重服者四十餘人衰絰送𦵏者以百數朝
貴送𦵏者塞路滿野(衰倉回翻/塞悉則翻)　夏四月魏元孚持白
虎幡勞阿那瓌于柔𤣥懐荒二鎮之間(懐荒鎮在柔𤣥/鎮之東禦夷鎮)
(之西勞/力到翻)阿那瓌衆號三十萬隂有異志遂拘留孚載以
輼車(應劭注漢帝曰轒輼匈/奴車師古曰輼於云翻)每集其衆坐孚東廂稱為
行臺甚加禮敬引兵而南所過剽掠(剽匹/妙翻)至平城乃聴
孚還有司奏孚辱命抵罪甲申魏遣尚書令李崇左僕
射元纂帥騎十萬擊柔然(帥讀曰率/騎奇寄翻)阿那瓌聞之驅良
民二千公私馬牛羊數十萬北遁崇追之三千餘里不
及而還(還從宣翻/又如字)纂使鎧曹參軍于謹帥騎二千追柔
然至郁對原前後十七戰屢破之(鎧可/亥翻)謹忠之從曾孫
也(于忠以保䕶胡太后/恃功專恣從才用翻)性深沈有識量涉獵經史少時
屏居田里不求仕進(沈持林翻少詩/照翻屏必郢翻)或勸之仕謹曰州
郡之職昔人所鄙(後漢梁竦曰州郡/之職徒勞人耳)台鼎之位須待時
來纂聞其名而辟之後帥輕騎出塞覘候屬鐵勒數千
騎奄至(覘丑㢘翻又丑豔翻屬之欲翻/髙車部或曰敕勒訛為鐵勒)謹以衆寡不敵
退必不免乃散其衆騎使匿叢薄之間又遣人升山指
麾若部分軍衆者(分扶/問翻)鐵勒望見雖疑有伏兵自恃其
衆進軍逼謹謹以常乗駿馬一紫一騧(騧古/花翻)鐵勒所識
乃使二人各乗一馬突陣而出鐵勒以為謹也争逐之
謹帥餘軍擊其追騎鐵勒遂走謹因得入塞李崇長史
鉅鹿魏蘭根説崇曰昔縁邊初置諸鎮地廣人稀或徵
𤼵中原彊宗子弟或國之肺腑寄以爪牙中年以來有
司號為府户役同厮養(説式芮翻厮音/斯養余亮翻)官婚班齒致失
清流而本來族類各居榮顯顧瞻彼此理當憤怨宜改
鎮立州分置郡縣凡是府户悉免為民入仕次敘一準
其舊文武兼用威恩並施此計若行國家庶無北顧之
慮矣崇為之奏聞事寢不報(為後改鎮為州無及/於事張本為于偽翻)　初
元乂既幽胡太后常入直於魏主所居殿側曲盡佞媚
帝由是寵信之乂出入禁中恒令勇士持兵以自先後
(恒户登翻先悉/薦翻後胡茂翻)時出休於千秋門外施木欄楯(欄檻也/楯食尹)
(翻/)使腹心防守以備竊發士民求見者遥對之而已其
始執政之時矯情自飾以謙勤接物時事得失頗以闗
懐既得志遂自驕慢嗜酒好色貪吝寶賄與奪任情紀
綱壊亂父京兆王繼尤貪縱與其妻子各受賂遺請屬
有司(好呼到翻遺于/季翻屬之欲翻)莫敢違者乃至郡縣小吏亦不得
公選牧守令長率皆貪汚之人(守式又翻令郎/定翻長知兩翻)由是百
姓困窮人人思亂武衛将軍于景忠之弟也謀廢乂乂
黜為懐荒鎮将(将即亮翻宋白曰後魏懐/荒禦夷二鎮皆在蔚州界)及柔然入冦
鎮民請糧景不肯給鎮民不勝忿遂反執景殺之未幾
沃野鎮民破六韓拔陵聚衆反殺鎮将改元真王(勝音/升幾)
(居豈翻魏收曰破六韓單于之苗裔也初呼㕑泉入朝/于漢為魏武所留遣其叔父右賢王去卑監本國户魏)
(氏方興率部南轉去卑遣弟右谷蠡王潘六奚帥軍北/禦軍敗奚及五子俱沒于魏其子孫遂以潘六奚為氏)
(後人遂誤以為破六韓又曰破洛汗彧考異曰魏帝紀/正光五年破六汗拔陵反詔臨淮王  討之五月彧敗)
(削官按令狐徳棻周書賀拔勝𫝊衛可孤圍懐朔經年/勝乃告急于彧然則拔陵反當在四年蓋帝紀因詔彧)
(討拔陵而言之非拔陵于時始/反也周書作破六韓今從之)諸鎮華夷之民往往響
應拔陵引兵南侵遣别帥衛可孤圍武川鎮(北考異曰/  史孤作)
(瓌今從/周書)又攻懐朔鎮尖山賀拔度拔及其三子允勝岳
皆有材勇(魏收志尖山縣屬神武郡薛居正五代史周/密傳神武川屬應州令狐徳棻曰賀拔之先)
(與魏氏同出隂山魏書官/氏志内入諸姓有賀拔氏)懐朔鎮将楊鈞擢度拔為統
軍三子為軍主以拒之　魏景明之初世宗命宦者白
整為髙祖及文昭髙后鑿二佛龕於龍門山(龕口含翻/此龍門山)
(即伊闕山也為于/偽翻下復為同)皆髙百尺(髙居/報翻)永平中劉騰復為世
宗鑿一龕(復扶/又翻)至是二十四年凡用十八萬二千餘工
而未成　秋七月辛亥魏詔見在朝官依令七十合解
者(見賢遍翻七十而/致仕合解所任)可給本官半禄以終其身　九月
魏詔侍中太尉汝南王悦入居門下與丞相髙陽王雍
參决尚書奏事　冬十月庚午以中書監中衛将軍袁
昂為尚書令即本號開府儀同三司(本號中衛/将軍號)　魏平
恩文宣公崔光疾篤魏主親撫視之拜其子勵為齊州
刺史為之撤樂罷遊眺丁酉光卒帝臨哭之慟為減常
膳(以光擁立之功/也為于偽翻)光寛和樂善(樂音/洛)終日怡怡未嘗忿
恚(恚於/避翻)于忠元乂用事以光舊徳皆尊敬之事多咨决
而不能救裴郭清河之死(裴郭死見上卷天監十四/年清河王懌死見上元年)時
人比之張禹胡廣光且死薦都官尚書賈思伯為侍講
帝從思伯受春秋思伯雖貴傾身下士(下遐/稼翻)或問思伯
曰公何以能不驕思伯曰衰至便驕何常之有當時以
為雅談　十一月癸未朔日有食之甲辰尚書左僕射
王暕卒(暕古/限翻)　梁初唯揚荆郢江湘梁益七州用錢交
廣用金銀餘州雜以穀帛交易上乃鑄五銖錢肉好周
郭皆備(華昭曰肉錢形也好孔也杜佑曰内郭為肉外/郭為好孟康曰周郭周帀為郭也肉疾僦翻好)
(呼到/翻)别鑄無肉郭者謂之女錢民間私用女錢交易禁
之不能止乃議盡罷銅錢十二月戊午始鑄鐵錢　魏
以汝南王悦為太保
　
　
　
　
　
　
　
　
　
　資治通鑑卷一百四十九
