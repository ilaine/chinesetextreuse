
　建炎以來繫年要録巻一百七十
　　　　　　　　　　　　宋　李心傳　撰
紹興二十有五年十有一月戊申右承事郎趙汾特降
二官制曰汝大臣子不自愛重言者謂汝交通宗室窺
伺機事朕議汝于法究其始末亦既有狀從有司議姑
削二官尚體寛恩毋重後戾制詞權中書舎人趙逵所
行也(日歴云汾故宰相鼎之子徐嚞任御史日言其甘/心與人逓送書信窺伺朝廷事機法寺鞫治故有)
(是命按此乃與張浚行状所書鞫治本意全不同必檜/死後所擬也臣嘗聞前校書郎魏了翁言呉獵在舘中)
(嘗云張浚謫居永州杜門不通人惟穴墻以通薪水一/日有自穴中擲身而下者已困頓不省其子栻往問之)
(乃趙刪定者為栻言秦檜方起大獄相公與某皆在其/中勢不免死故來相别爾栻不敢以白浚延之别室浚)
(微聞之召栻謂曰吾曽薦秦㑹之必不見殺然亦當往/海南槖中有銀苕子留其半汝奉吾母歸長沙其餘中)
(分半以予趙半以備海南之行可也又數日有黄衣卒/復自穴中擲身而下其家以為謫命至大懼亟往視之)
(卒困甚不能言指腰間小紙文書取視之乃湖南漕臣/所寄也其書云十月二十二日秦太師已致仕伏乞鈞)
(照浚始命撤關啓門獵潭州人舊游栻之門其/言必有據故附著于此趙刪定未得其名當考)
己酉詔秦檜神道碑以决䇿元功精忠全徳八字為額
以熺言臣父際遇聖主獲依末光眷禮始終曠古未有
今合立神道碑望特賜御題八字故也
辛亥詔大理少卿張􁧿與外任　右宣敎郎王錡直祕
閣錡繼先孫以繼先郊祀合得薦奏恩澤而命之制曰
朕酬乃祖之勞將益録其子孫既而曰與其益之盍増
異焉用是以汝進直祕閣夫父祖之於子孫無所不用
其愛其亦榮汝之承吾賜而歸侍于側也汝克孝秀祗
聼吾訓顯身揚名兹其所以報君親與制詞權中書舎
人趙逵所行也
壬子敷文閣直學士魏良臣參知政事　左中大夫直
龍圖閣湯鵬舉行殿中侍御史　監察御史張脩行右
正言
乙卯詔秦檜合該賜諡令太常寺擬定於是博士曹冠
撰諡議曰故太師贈申王秦檜光輔聖主紹開中興安
宗社於阽危之中恢太平於板蕩之後道徳光天地勲
業冠古今雖備道全美不可主一善名一功而崇報之
典嚴於定諡尤當先其報國之大節傳道之顯効焉謹
按諡法慮國忘家曰忠文賢有成曰獻冝賜諡曰忠獻
　右朝奉郎通判常州秦烜為光禄寺丞烜梓子也熺
言臣本家御書閣及賜第家廟並未有人看守望改烜
行在差遣就令專一照管故有是命
丙辰執政進呈赦書副本九十三條上曰依前郊體例
還有増改否參知政事董徳元奏今所進本除依前赦
外増改十八條新添二十三條上曰民間利害冝講究
詳備務在寛恤無所寃濫　右司員外郎林一飛罷
直祕閣兩浙轉運副使鍾世明兼權郊祀大禮提㸃一
行事務官以都司全闕故也
丁巳直祕閣新知眉州王揚英落職催赴新任殿中侍
御史湯鵬舉奏揚英寡亷鮮耻近除職知眉州可謂幸
矣嫌其地逺而不行方且對衆揚言我嘗薦秦熺為宰
相必為我致力命下三月傲然自安方命不恭無甚於
此故有是命　太常博士兼權中書門下省檢正諸房
公事曹冠右通直郎司農寺主簿林一鳴監文思院上
界門林一鶚並罷先是殿中侍御史湯鵬舉奏一鳴一
鶚乃一飛之兄弟恃權挾勢輙得進用冠秦檜之館客
也試官觀望叨冒登科平江敎授到任三月遽得改官
遂遷太常博士如此則國家清要任使宰相用以酬門
客可乎中外士大夫莫不飲恨而竊笑之望將一鳴一
鶚及冠特賜罷黜以俯慰中外臣下積憤之心是日執
政進呈畢新除右正言張修入對亦論宗正寺丞鄭柟
天資險詖賄賂狼籍冠章句鯫生人物凡下二人者朝
夕出入大臣之門復交結曹泳柟之奉使泳力與為地
今冠為檢正實政事之本柟為奉使葢國體所繫若不
亟罷黜深恐别致生事傳笑四方上面諭修以開廣言
路之意時冠已用鵬舉章先斥於是柟相繼亦罷　左
奉議郎知池州青陽縣褚籍充御史䑓檢法官左承務
郎監鎮江府𣙜貨務都茶塲門張堅充御史䑓主簿時
䑓屬闕官上面諭湯鵬舉令舉薦遂用二人籍丹陽人
堅綱子也　榮州刺史階成西和鳯州兵馬都鈐轄御
前後部同統制軍馬吳拱兼知成州
戊午執政進呈激賞庫所賣錦三千餘匹係曹泳行下
江浙諸州辦賣已依聖㫖拘收上曰自古帝王多事土
木䑓觀遊燕田獵朕皆不好正恐有害吾民如敷出許
多錦帛决致科擾豈可不禁朕深居九重百姓愁歎之
苦朕安得知乎　是日占城進奉使􁁉逵麻等入見貢
沉箋等香萬餘斤烏里香五萬五千餘斤犀角象牙翠
羽玳瑁等賜酒食殿門外後三日即懐逺驛燕之其後
交趾三佛齊使人率如此例占城者在中國之西南東
至大海西南至真臘北至交趾之驩州東北至吉陽軍
所統大小州三十八通不盈三萬家其戎噐以標槍旁
牌竹弦弓無翎箭民有罪輕者笞臀背罪重者籠而擲
之水中殺人者復使其親屬毆殺償之大畧如此時占
城國王楊卜麻疊死其子鄒時蘭巴嗣立故遣使入貢
焉
己未宗正丞充大金賀生辰使鄭柟罷用右正言張脩
奏也(奏已見/丁巳)脩又言曹泳先權户部侍郎兼知臨安府
日與鄭柟曹冠締交合謀朋附大臣將平昔交結不逞
之徒狥情辟差共為姦惡乞行下户部及臨安府盡行
减罷又奏左廸功郎監文思院曹緯實泳之姪先持祖
母服泳力挽其來俾就試省闈試官觀望濫綴科第使
其留行朝深慮造作語言動搖國是詔緯放罷　權尚
書吏部侍郎徐嚞充大金賀生辰使　利州觀察使御
前前軍統制王彦特遷保寧軍承宣使左部統制楊從
儀王宗尹右游奕統制王喜中部統制傅忠信右部統
制李思顔等九人並轉行一官以都統制吳璘楊政言
彦等供職滿十年從四川制置司保明也　右武大夫
劉允升帶御器械
癸亥冬至日合祀天地于南郊赦天下應命官縁事流
放累該赦宥未曽施行令刑部開具元犯因依申尚書
省取㫖應刺面不刺面配軍編管羈管人等内命官具
元犯因依聞奏其永不移放人祖父母父母年八十以
上或篤疾者保明以聞其情巨蠧人録元犯因依并自
到後來有無過犯開析奏裁當議看詳特與量移勘㑹
進士因事送州軍聽讀並無放年限實可矜憫可令刑
部看詳如元無的實罪犯行下所在州軍並發歸本貫
聽讀自今赦後及一年别無公私過犯給據放令自便
取應是嵗郊祀増鹵簿為萬五千二百二十有二人建
靈芝瑞木等為旗用乾徳故事也
甲子上幸秦檜第臨奠面諭檜夫人王氏以保全其家
之意
乙丑敷文閣直學士新知平江府宋貺罷右朝請大夫
知廣州周三畏復敷文閣待制知平江府先是貺以祖
諱平乞避魏良臣等奏令與三畏兩易上曰貺小人妄
作向知臨安府因官妓公事甚喧可直與宫觀理作自
陳三畏亷謹守法中間被黜無辜與復職知平江甚當
(三畏復職必三省所擬也熊克小歴/載二語减去甚當二字遂失其實)　左朝奉郎主管
台州崇道觀袁州居住洪皓復敷文閣直學士皓謫居
九年至是已卒(十月二/十一日)魏良臣等言皓在貶所病甚欲
復舊職宫觀任便居住上曰皓頃在敵中屢有文字到
朝廷甚忠於國中間以語言得罪事理曖昧可依所奏
上因語及大理寺官多是觀望廷尉天下之平如此朕
何所頼趙令衿趙汾被罪事起莫汲汪召錫如近日張
祁坐獄皆是曹泳以私憾誣致其罪卿等可速治之
丙寅徽猷閣待制張綱落致仕召赴行在　保信軍承
宣使提舉萬壽觀曹勛幹辦皇城司
丁夘手詔曰廷尉為天下平而年來法寺惟事旬白探
大臣㫖意輕重其罪致民無所措手足玩文弄法莫此
為甚比恐尚爾任情亟罷舊吏所冀端方之士詳覈審
覆一切以法而不以心俾無寃濫副朕丁寧之諭　詔
建寧軍承宣使王繼先供進湯藥有勞特與轉兩官依
條回授　右奉議郎江南西路轉運判官張常先直祕
閣提舉荆湖南路常平茶鹽公事汪召錫並罷令逐路
提刑司取勘聞奏右正言張修論常先心懐傾險專事
把持尤工告訐召錫倚恃榮勢姦濫貪汚侵擾公私故
有是命
庚午手詔近嵗以來士風澆薄持告訐為進取之計致
莫敢耳語族談深害風敎可戒飭在位及内外之臣咸
悉此意有不悛者令御史䑓彈奏當重寘于法　參知
政事董徳元魏良臣簽書樞宻院事湯思退言天下之
事皆人主總攬人臣不過奉行而已近來諸路監司郡
守以事達朝廷止云申尚書省取指揮殊失經意欲自
今以後事無巨細皆湏奏聞如或凖前違戾許臣等具
名銜進呈當以黜責示權柄悉歸于君上非臣下所敢
專也上曰此乃大臣任意所為不欲朕知天下事耳此
奏可即行下徳元等又言今州縣之官貪墨殘忍尚容
有之監司郡守職在按察務相隱蔽以市私恩斯民何
頼欲自今後有不亷不恤之士失於舉覺别因事彰露
其按察之官重加黜責上曰此誠今日之弊當如此奏
行上又曰三省行首司賈雩罪惡甚多執政大臣乃朕
之股肱皆被譛訐不容安跡須與編置卿等冝速治之
　皇叔右監門衛大將軍和州防禦使士俴為崇慶軍
節度使嗣濮王皇叔左朝議大夫直祕閣福建路提㸃
刑獄公事趙令詪為利州觀察使安定郡王士俴和僖
穆王宗樸孫榮國公仲憫子也自秦檜當國二王不襲
封者十有餘年至是始命之時令衿當封而方坐累拘
管乃封令詪安懿王曽孫五百五十有三人得紹封者
自士俴始(令詪/已見)　直祕閣兩浙轉運副使鍾世明守尚
書右司員外郎兼權户部侍郎上覽除目曰世明亷謹
解事前往閩蜀頗有勞但事止申省無一字至朕前今
可詔諭朕此意　右正言張修言人才自有公議乞誥
誡臣僚今後薦舉必三人以上同銜列薦庶無私於親
黨免取譏於公議從之
辛未執政進呈淮南轉運判官龔鑒恃勢妄作乞放罷
仍差知揚州樓璹權兼管運司事上曰揚州正當人使
往來之地須欲得人聞璹亦不能稱職卿等可與易一
差遣　三省樞宻院言士大夫當修行義以敦風俗頃
者輕儇之子輙發親戚箱篋私書訟于朝廷遂興大獄
因得美官縁是之後相習成風雖朋舊骨肉亦相傾䧟
收尺牘於往來之間録戱語於醉飽之後况其間固有
曖昧而傳致其罪者薄惡之風莫此為甚臣等願陛下
特降睿㫖令刑部開具前後告訐姓名議加黜罰庶㡬
士風丕變人知循省詔刑部開具申省取㫖　敷文閣
學士新知建康府王㑹罷殿中侍御史湯鵬舉言恭惟
陛下慎簡群材鼎新百度内外莫不歡欣而和氣所以
充溢中興之治可以持守然近者士論皆言朝廷未除
宰相於十月二十一日秦檜未薨之前曽遣林一飛鄭
柟秦塤計㑹臺諫奏請秦熺為相以此傳播中外臣僚
猶且指望熺必復用以茍進取以堅黨錮恐天下士庶
不能無疑惑臣切見熺父薨之後陳乞數事止有營私
之心初無憂慘之意且如乞王會知建康共辦父之𦵏
事可也乃云庶得相聚照顧家属建康屯駐大兵為守
臣者一路軍民所寄事體非輕若止為私家相聚朝廷
何頼焉伏乞差㑹自陳宫觀與熺共集檜之葬事臣更
乞睿慈將臣之論列報行中外使臣下咸知尊君親上
精白以承休徳則浮言自息公道自行故有是命　直
祕閣知太平州王晌右朝請郎知宣州王鑄直祕閣知
廬州鄭僑年直祕閣新知嚴州鄭震直敷文閣知明州
方滋並罷亦用湯鵬舉劾䟽也鵬舉言晌附勢作威寡
亷鮮耻鑄尃事謟䛕出官未久遽得監司郡守僑年不
通世務沉湎貪饕震不歴州縣驟躐監司頃為福建市
舶每有貨物半入私帑滋隂狠恣横姦贓狼籍自楚州
移桂府自廣帥移福州其所出珠翠犀象盡入於權貴
之家復得明州優厚之處此誠公議不行私恩特甚髙
官美禄一家有煖衣飽食之幸而孤寒逺官數年不得
差遣終身有號寒啼饑之憂其怨将何歸耶伏望將晌
等特賜罷黜以慰臣下孤寒之心故皆黜之(鑄今年七/月己未自)
(江東轉運判/官改知宣州)　初和州州學敎授盧傅霖嘗作雪詩有
云寒鄉只願春來早煖日寒風盡蕩摩右朝散郎通判
州事范洵按其怨望遂罷傅霖至是右正言張修劾洵
罷之尋復令傅霖還任(傅霖十二月/戊寅還任)
壬申國子祭酒兼侍講張扶罷以殿中侍御史湯鵬舉
論扶頃為明州敎授奴事曹泳夤縁改官用泳之薦遂
為正言凡有奏陳盡出泳口豈能為學者模範故也
祕書省校書郎兼吴王益王府敎授兼權禮部員外郎
趙逵兼普安恩平郡王府敎授及引對上曰卿乃朕擢
秦檜日薦士曽無一言及卿以此知卿不附權貴真天
子門生也又曰兩王方學詩冀有以切磋之逵因奏言
路久壅願陛下廣覽兼聽勿以賤微為間庶養成敢言
之氣上嘉納之(此據周麟之所撰逵墓誌修入他書並/無之按逵今年二月入館至檜薨僅半)
(年未為久次如董徳元湯思退林機葛立方王曮皆檜/所親厚者曮入館踰年立方思退皆二年機二年半方)
(除郎徳元亦二年半方除察官則逵亦未/為滯也且據麟之所云附此更須詳之)　皇叔宣州
觀察使知西外宗正事士衎轉一官再任　保信軍承
宣使曹勛知閤門事兼幹辦皇城司　右正言張修奏
右通直郎福建路提舉常平茶事王瀹左承事郎添差
通判廣徳軍鄭時中以大臣之親驟加進用左奉議郎
知邵州林機以宰相姻婭進躐清顯附下罔上妄立異
議宰相曽不以為罪猶付之名郡物議籍籍詔並罷修
又言兩浙東路提舉常平茶鹽公事黄兑以大臣之姪
壻累冐差除唯知謟事曹泳浙東提舉闕官泳何與焉
輙敢以兑姓名達之天聽望賜罷黜以協中外之望從
之
十有二月甲戌朔禮部奏郊祀行禮聖孝等事乞宣付
史館上曰霜露之感人子常禮所不必書上又謂輔臣
曰頃委官㸔詳監司郡守所條裕民之事已數年而未
嘗進呈必是取宰相意㫖不欲令朕見也又所條止於
民事自令有已見利害並許敷奏於是降㫖行下　手
詔曰臺諫風憲之地振舉紀綱紏剔姦邪宻賛治道年
來用人非據與大臣為黨而濟其喜怒甚非耳目之寄
朕今親除公正之士以革前弊繼此者冝盡心迺職惟
結主知無更合黨締交敗亂成法當謹兹訓毋自貽咎
　端明殿學士提舉臨安府洞霄宫程克俊知建康府
　左朝奉郎提舉江州太平興國宫章厦知太平州
光禄寺丞秦烜與外任殿中侍御史湯鵬舉言熺乞留
烜守家廟不過使之探伺朝廷之施設稽察百官之向
背况熺身在草土不當數有陳乞望與烜在外差遣將
帶檜家廟歸建康上從之　右正言張修言資政殿大
學士鄭億年以宰相子身為近臣不能捐軀報國乃甘
事逆臣劉豫既還朝大臣力為之地髙爵重禄坐享累
年端明殿學士鄭仲熊與大臣連姻不一二年致身右
府賄賂狼籍詔並落職億年南安軍安置仲熊依舊提
舉江州太平興國宫修髙郵人也　特進提舉江州太
平興國宫永州居住張浚降授左朝請大夫提舉臨安
府洞霄宫郴州居住折彦質降授左中大夫提舉江州
太平興國宫沅州居住万俟卨左中大夫提舉江州太
平興國宫南康軍居住叚拂並令任便居住卨仍復左
通奉大夫　責授建寧軍節度副使昌化軍安置李光
移郴州安置光年八十矣　左奉議郎主管台州崇道
觀道州居住何麒勒停人前左朝散郎直顯謨閣興化
軍居住徐林並放逐便　嚴州觀察使殿前司選鋒軍
統制許世安為建武軍承宣使神龍衛四廂都指揮使
和州防禦使殿前司選鋒軍統制李捧為隨州觀察使
皆以積閥遷也
乙亥左通奉大夫万俟卨復資政殿學士提舉萬壽觀
兼侍讀　詔行在百司闕官甚多可令侍從共舉一二
十人務要真材實能不得輙狥私意儻不如所舉必罰
無赦　左朝請郎主管台州崇道觀張士襄責監南康
軍在城酒税務是日執政進呈次上曰張士襄去嵗奉
使囬當朕前奏事欺罔不實宰相止以奉使不肅罷續
以宫祠處之卿等可與逺小監當以為後來奉使之戒
　左朝奉郎直祕閣楊偰為尚書駕部員外郎　左宣
敎郎直祕閣楊倓為將作監丞　殿中侍御史湯鵬舉
言敷文閣直學士徐宗説不學無術夤縁幸㑹遽躐版
曹而為時相管莊自為茍賤敷文閣待制曹筠因秦檜
薦為臺臣凡有奏陳盡出於檜右正言張修言敷文閣
直學士徐琛貪汚叨竊詔並奪職罷祠　直龍圖閣提
舉台州崇道觀蔣璨為淮南路轉運副使璨不為秦檜
所喜自鎮江罷去為祠官者十二年
丙子淮南轉運判官王秬為父雲請諡執政乞下太常
寺上曰若下太常則又申請遲滯可特賜諡卿等便與
議定進呈於是賜諡忠介　左朝散郎王大寳守國子
司業兼崇政殿説書是日執政進呈次上曰王大寳向
來曽進詩書易三經解甚有可採朕録一本留中以進
本付中書省此人留意經術卿等可與行在差遣董徳
元曰臣等方議欲除國子司業上喜曰朕意與卿等適
合甚善經筵亦闕官可與兼崇政殿說書　左承事郎
張孝祥為祕書省正字故事殿試第一人次舉始召先
是秦檜以孝祥父祁為胡寅所厚命有司按以反謀繫
詔獄上祀郊之二日魏良臣宻啟釋出之因有是命
丁丑敷文閣直學士提舉台州崇道觀宋貺落職以右
正言張修論貺天資刻薄恃大臣之知已恣為不法故
也(明年十/月再貶)　諸王宫大小學敎授陳巖肖為尚書祠部
員外郎尋兼權中書門下省檢正諸房公事　詔除名
勒停前右朝散大夫武岡軍編管人万俟卨除名勒停
前右朝請郎直祕閣南劔州編管人夏珙勒停前右朝
散大夫直徽猷閣大寧監羈管人王良存除名勒停前
左承議郎象州編管人髙頴並放令遂便
戊寅御筆應先統兵官差破使臣軍兵隨年被賞以轉
官資者不得以冐賞罪之内代名人依紹興十三年四
月八日指揮改正今後凖此翌日執政奏臣等未諭此
意上曰只為十三年以前立功將士有曽將决配甚非
朕意時上喜見顔間又曰今後文字有疑處次日可復
將上執政又奏熙寧崇寧封占城國王典故上曰昨問
客省亦不知此例可依此行之勿失逺人歸附之意
左朝請郎南安軍居住鄭億年再責建武軍節度副使
南安軍安置　右朝奉大夫知南劍州沙縣張松就差
知瓊州用本路安撫司請也(按明年二月辛夘湯鵬舉/論魏良臣章䟽稱所薦張)
(松自知縣造朝輙除郡守與此不同又按良臣今年十/一月癸丑方除參知政事扺今二十七日廣西經畧司)
(所請必在良臣/執政之前當考)
己卯左朝奉郎通判婺州周方崇為監察御史方崇海
陵人湯鵬舉所薦也　直龍圖閣知紹興府趙士㣓直
祕閣知温州髙百之並罷殿中侍御史湯鵬舉論士㣓
為時相家作媒畢婚嫁故連作帥臣進陞祕職百之與
秦塤為姻家故驟為提舉繼守鄉郡公論謂何乃罷之
庚辰安豐軍進􁔆鮓白魚御筆朕不欲以口腹勞人可
下本軍自今免進翌日執政進呈上曰温州柑橘福建
荔枝去年皆令罷進獨􁔆鮓淮白皆宗祖嵗進之物朕
恐勞百姓所以再降指揮住罷
辛巳左奉議郎知廣徳軍王綸守起居舍人綸為察官
以不合檜故峻用之　右正言張修言江南東路提㸃
刑獄公事黄然傝䢆庸懦昨為兩浙轉運判官其於漕
計漫無措畫將一路常賦妄行折科民苦其擾州郡申
陳則曰此曹侍郎指揮也夫何疑焉為江東提刑案牘
積壓一聽人吏乞與宫觀差遣以恊望從之　左朝散
郎金安節知嚴州安節為御史再䟽論秦梓罷之由是
乆廢至是復起
壬午三省樞宻院言近嵗監司守城競事刻剥重為民
蠧者其事未易縷數摭其尤者則羨餘不可不禁權攝
不可不罷苞苴所當戢宴飲所當節欲望嚴申禁約或
有違戾仰御史臺及監司彈奏重寘憲典庶㡬副陞下
愛養元元之意上曰此等無非害民者可依此申嚴行
下　執政進呈刑部状開具到前後告訐人右朝奉郎
張常先先任江西運判告訐知洪州張宗元與張浚書
并壽詩右通直郎直祕閣汪召錫左從政郎莫汲並告
訐衢州寄居官趙令衿有謗訕語言右朝散郎范洵告
訐和州敎授盧傅霖作雪詩稱是怨望左朝奉郎提舉
兩浙路市舶陸升之告訐親戚李孟堅將父光所作文
集告人及有譏謗語言左從政郎福建路安撫司幹辦
公事王洧任兩浙轉運司催綱日告訐知常州黄敏行
不法等事追官勒停人前右通直郎明州鄞縣丞王肇
誣告程緯慢上無人臣之禮等語言致興大獄並是虛
妄降授承信郎雍端行先任監潭州湘潭縣酒税告訐
本縣丞鄭玘主簿賈子展因筵㑹酒後有嘲訕語言致
興大獄福州進士鄭煒告吳元美譏謗等事上曰此等
須痛與懲艾近日如此行遣想見人情歡悦感召和氣
於是並除名勒停常先送循州召錫容州汲化州洵梅
州升之煒雷州洧南恩州肇髙州端行賔州並編管洧
鈇子端行蜀人祖孝聞崇寧初舉進士南省第一坐上
書詆斥廢死父子純建炎間為右職𨽻趙哲軍哲誅子
純亦編置張浚憐之復授端行一官至是抵罪後不知
所終(黄敏求自常州對移和州不知洧所訐何事端行/事迹以王明清揮麈前録修入但録稱雍安行恐)
(小誤鄭玘賈子展未知何時/行遣此月十一日甲申復官)　詔除名勒停前左朝請
郎荆門軍編管人范彦輝(坐作夏日/久隂詩)前右朝奉大夫展
州編管人王趯(坐與李光通/書及借人)前右朝散大夫䕫州編管
人元不伐(坐撰造行/在言語)特勒停前右承議郎徽州編管人
蘓師徳(坐其子撰常同祭/文稱姦人在位)除名勒停前右承務郎峽州
編管人李孟堅(坐父光所撰小/史皆非事實)右承務郎紹興府羈管
人李孟津(坐鼔唱台州人/乞管鎬為知州)除名勒停前右承務郎梅州
編管人王之竒前右承務郎容州編管人王之荀(坐怨/望謗)
(訕/)特勒停前右朝散大夫鼎州編管人閻大鈞(坐依隨/鄭剛中)
並放令遂便　詔諸撲買坊場並遵依常平法施行如
有違戾去處仰提舉司檢舉改正(此當是為罷諸軍/酒坊酒庫張本)
祕書省校書郎兼普安恩平郡王府敎授趙逵左宣敎
郎通判徽州周麟之並為著作佐郎逵仍兼權中書舎
人　是日制授占城蕃首鄒時蘭巴懐逺軍節度觀察
留後占城國王散官檢校官憲御勲邑如故事加賜寛
衣一對金帶一條細衣着百匹金花銀器二百兩衣着
百匹銀帛千匹兩又以其進奉使􁁉逵麻為歸徳郎將
使副見日皆賜金帶判官金花銀帶襲衣衣着辭日皆
賜衣服器幣有差
甲申御筆醴泉觀使孟忠厚令行在居住奉朝請翌日
參知政事魏良臣奏曰忠厚在戚里最號賢者上曰向
來徽宗梓宫須宰相䕶送秦檜辭不肯行遂差忠厚以
樞宻事䕶送朕深不欲以國戚任軍旅及朝廷之事萬
一有過治之則傷恩釋之則廢法如太后家子弟但加
以爵禄奉祠而已良臣曰陛下聖明深得所以待國戚
之體　詔命官犯罪勘鞫已成具案奏裁比年以來多
是大臣便作已奉特㫖一面施行自今後三省將上取
㫖　敷文閣待制劉一止落致仕召赴行在　右朝散
大夫直祕閣宗頴行尚書兵部郎中　左朝散郎周葵
復直祕閣知紹興府　詔除名勒停前左朝請郎處州
編管人邵大受(坐朋附范同/浮言無稽)前左從政郎武岡軍編管
人芮曄(坐賦牡丹/花詩怨望)前右從政郎萬安軍編管人楊煒(坐/上)
(李光書/詆和議)前左迪功郎横州編管人鄭玘前右迪功郎肇
慶府編管人賈子展(坐酒後有/嘲訕語言)並放令逐便仍與復元
官煒渡海而卒　徽猷閣待制致仕陳橐卒
乙酉參知政事董徳元罷為資政殿學士提舉江州太
平興國宫先是殿中侍御史湯鵬舉言徳元器能淺陋
徒以巧言令色取媚權貴叨竊進取既參大政又以承
乏得權宰執興利除害豈能任其責乎進賢退不肖豈
能任其怨乎是真伴食備貟者也望將徳元罷黜以為
貪進無耻之戒右正言張修言仰惟陛下聰明灼見大
臣前此專權自恣一時小人有害于政者奮由英斷旋
加斥逐中外之人獲覩朝廷清明百度鼎新之日無不
歡呼鼓舞稽顙相賀其有朋比大臣欺罔君父罪狀顯
著物議沸騰乃尚參與大政不知引退可不論列貶竄
以昭天下四海乎臣謹按參知政事董徳元以猥𤨏之
才偶中巍科大臣當軸欲其附㑹遂啖以要官至如䑓
諫人主耳目之寄尤非他官比而徳元為侍御史與之
交通令憸人徃來傳道宻意所喜者即驟進之所怒者
即擠排之群小得計相為黨與善類惴慄若無所容此
實䑓諫附㑹以至於此極也近日聖詔初頒在位之臣
敢不精白一心仰承休徳如徳元自宜告退猶洋洋然
不以為耻處廟堂與機政士論切齒若不亟行罷黜深
慮有誤國事鵬舉又奏去嵗省闈徳元為參詳官偶於
謄録處取號而得秦塤巻子對衆曰吾曹可以冨貴矣
今房中以得塤之試巻更相自慶而徳元復對衆又曰
此巻子髙妙魁等有餘近日遂接引鄉人之浮浪者公
然皷噪於市肆中乞朝廷除徳元為相是真不量力取
笑於一時莫此為甚伏乞早賜罷黜以為謟奉權貴妄
意進用之戒修又言人臣之罪莫大於附㑹徳元之罪
中外固已知之懲一勸百以戒飭在位之臣誠不可緩
也鵬舉又言徳元權宰臣職事以來兩月餘矣才力不
逮智能無取日甚一日貪不知耻况復歴官未久驟躐
政機徒知歸徳於時相不知恩出於陛下近日擅支激
賞庫錢物犒給胥吏誠何心哉是使胥吏歸恩於徳元
不知激賞庫錢物實出於朝廷也䟽入徳元乃求去上
猶以不允答之奏上上始有是命鵬舉又言徳元貪鄙
之心知無不為且如近遣王珉出疆徳元遂令其子克
正充上節禮物官今端坐於家公然循資殊不知耻珉
之行日有云衆人皆有所得獨參政令嗣略不念盛寒
中萬里之行耶人皆傳之以為笑徳元貪鄙如此尚得
資政殿學士而竊宫祠厚禄公議謂何望將徳元職名
鐫褫仍将臣前後論列報行中外以戒臣下貪得無耻
之心詔徳元落職制略曰不思臨軒之恩遂决媚竈之
䇿間不一嵗來參萬㡬權舍人趙逵所行也　左朝散
郎通判明州凌哲又承議郎添差通判嚴州何溥並為
監察御史湯鵬舉薦之也(哲吳縣人初見紹興十四年/七月溥永嘉人初見紹興十)
(二年/三月)溥入見首論天子之耳目所恃以周知天下之故
者内則寄之臺諫外則寄之監司故監司權與臺諫等
陛下勵精求治尊用䑓諫言無不從今兹朝廷之治可
謂肅矣而臣竊恠州縣之間貪吏為虐摶噬良民甚於
豺虎監司不問郡守不訶往往甘受佞巧先食其餌是
為足以當陛下耳目之寄哉臣愚以謂州縣之貪吏郡
守不治而監司得以按之則郡守當坐縱容之罪監司
不按而䑓諫得以劾之則監司當受失察之罰而又每
嵗校其所按之多寡以為殿最之課如是則非惟監司
不容於匿姦而貪吏亦將歛迹而不敢犯矣此非臣意
度而為之説也比居田里所親見故敢為陛下言之伏
望睿慈斷以必行則實惠及民天下幸甚從之(溥奏下/在十三)
(日丙戌盖此日/引對所上也)　右司員外郎無權户部侍郎鍾世明
言契勘天下財賦窠名不一有歸之朝廷者有歸之户
部者要之均濟國家之用而已故朝廷之與户部事實
一體户部闕乏朝廷未嘗不應副也比年以來朝廷每
月支降劵食錢三十萬緡又於數内尅還給關子錢而
户部窠名錢物又有為朝廷拘收支用者户部所得無
㡬欲望特降睿㫖令户部條具自來支使錢物窠名撥
歸户部每月以實闕錢申朝廷取㫖貼降又言江浙等
路有絶户没官等田宅紹興二十年内節次指揮撥赴
常平司措置其間州縣官吏往往應副形勢有力之家
量力租課佃賃不惟暗失官課而州縣又縁此失去二
税嵗計之用乞將上件田宅盡行出賣令户部參照條
具申朝廷取㫖並從之　右承議郎謝伋知處州(王明/清揮)
(麈後録云紹興二年秦檜之罷右僕射制詞綦叔後之/文褫職告詞謝任伯之文綦謝姻家也秦大憾之先是)
(髙宗有親批云秦檜不知治體信任非人人心大揺怨/讟載路丁卯嵗上詔毁宰執拜罷録謂載訓詞也至乙)
(亥嵗秦復知御札在任伯之子伋景思處作劄子自陳/大槩云陛下是時尚未深知臣所以有此乞行抽取得)
(㫖下台州從伋所追索得之是秋又令其姻黨曹泳為/擇酷吏劉景者擢守天台専欲鞫勘景思時景思寓居)
(外邑黄巖山間景視事之次日捕吏追逮景思直以姓/名傳檄縣令差人防䕶甚峻景思自分必死将抵郡城)
(外渡舟中望見景備郊迎儀一見執禮甚恭至館舍則/美其帷帳厚其飲食景思叵測是晚置酒延佇坐間笑)
(語極歡而罷始聞早已得檜之訃音矣又踰旬景思拜/處牧之命然終不知所興之獄謂何也按此所云謝克)
(家草秦檜制詞及丁卯嵗毁拜罷録乙亥嵗秦檜乞下/台州取索御札皆小誤前已辯之劉景今年四月己丑)
(差知/台州)　詔右通直郎陳祖安令逐便以刑部檢舉也(祖/安)
(初坐不告沈長卿謗/訕事勒歸建州本貫)
丙戍武泰軍節度使充侍衛親軍馬軍都虞候提舉江
州太平興國宫劉錡知潭州敷文閣待制知潭州張柄
提舉江州太平興國宫是日執政奏事魏良臣言錡一
時名將久閑上曰朕聞其貧甚昨賜田百頃仍官給牛
種良臣言錡有申状到朝廷稱官田並撥入常平司止
得荒田數頃臣已下本州只就常平田撥賜欲差帥潭
州見任人張柄與宫祠上曰甚善　直祕閣江東轉運
副使州石罷以右正言張修論石縁大臣有父執之舊
濫被任使貪汚不法也
辛卯執政進呈監察御史王葆自劾徐嚞曽與臣議除
秦熺事上曰王葆徐嚞王復雖言官所薦皆出秦檜意
想其不自安須與外任於是次第罷之　參知政事魏
良臣等言仰惟國家累聖相承法令全備以為萬世不
易之典自比年以來間有一時申請權宜而行其間致
與祖宗成法有相牴牾者臣等近面奉聖訓國家政事
當並遵祖宗舊制欲望特降睿㫖令省部節次條具續
降申明指揮付有司看詳可否取㫖施行庶與舊法罔
或背戾又言朝廷偃兵息民于今十五年矣典章文物
粲然備具惟是衣冠舊制狃於近習競以紫衫為自便
之服公卿皂𨽻混為一區甚非所以明等威定民志也
欲望除諸軍將校許服紫衫外自餘並依承平舊制施
行仍自紹興二十六年正月一日為始皆從之　詔比
年諸軍統兵官類多私役軍士至於託名囬易贍軍以
茶鹽布帛之屬敷配倍取價直因致貧乏可令刑部行
下諸軍如或依前違犯在内御史在外委總領官按察
劾奏三省樞宻院取㫖重寘憲典如按劾官司知而不
紏與同罪　徽猷閣待制張綱試尚書吏部侍郎　右
正言張修為太常少卿　監察御史凌哲為右正言
左朝散郎葛立方為尚書吏部員外郎(葛郯題立方文/集後云太上更)
(化伯父被召復為郎數日沈公該始除參知政事而言/者乃謂賂該之子得之後議該者往往以為口實而伯)
(父亦卒以此一跌不振伯父既捐館諸孤上書呌閽下/其事於吏刑部而吏刑部考寃狀甚白謂伯父除郎乃)
(紹興二十五年十二月十八日而沈該除/參知政事乃當年十二月二十一日也)　左奉議郎
通判紹興府黄中為祕書省校書郎中進士廷試第一
官州縣近二十年至是始召　御筆敷文閣學士王㑹
落職罷宫觀(後九日/勒停)　詔應召赴行在臣寮入國門日
令即時具狀聞奏　右朝奉郎通判袁州蔡撢提舉荆
湖南路常平茶鹽公事(撢初見紹興二/十二年十一月)　左承議郎充
兩浙東路安撫司參議官何逄原提舉荆湖北路常平
茶鹽公事
癸巳責授果州團練副使致仕胡寅復徽猷閣直學士
致仕　詔追官勒停人趙令衿復左朝請大夫追官勒
停人閻大鈞除名勒停人元不伐復右朝散大夫万俟
止復朝散大夫(止明年四月/庚寅帶右字)范彦輝復左朝請郎李孟
堅王之竒王之荀並復右承務郎勒停人蘇師徳復右
承議郎
甲午敷文閣待制沈該參知政事該自蜀歸召還入見
上曰秦檜何忌卿之深該曰臣始用檜薦及登從列聖
知益深檜稍相猜上笑曰然遂有是命該首奏曰朝廷
機務至繁所頼以同力協濟者惟二三執政比嵗大臣
怙權參樞皆取充位政事例不關决冝特詔三省務各
盡誠以賛國事時上復親庶政躬攬權綱首詔該及万
侯卨還朝已而二人共政無所建明益不厭天下望云
　敷文閣直學士知泉州陳誠之為翰林學士誠之至
泉纔數日也
乙未上謂魏良臣沈該湯思退曰兩國和議秦檜中間
主之甚堅卿等皆預有力今日尤冝協心一意休兵息
民確守無變以為宗社無窮之慶良臣等唯唯奉詔
左奉議郎知大宗正丞兼權工部員外郎王珪面對即
日除監察御史(日歴紹興三十年八月沈介論珪召攝/宰士檜泳逐珪失所恃巧入湯鵬舉濫)
(陞御史按前後薦除察官例引對今日歴所書乃云某/官王珪輪當面對則似非薦對也珪除御史告詞有云)
(爾仕于朝知之者鮮一言之間朕乃得之則非䑓端所/薦可知又按秦檜死日宰士止有右司林一飛一員而)
(曹冠權檢正右司自去年六月張士襄遷後更不除人/或者珪所權即左司也然工部郎官題名止書珪遷䑓)
(察不云珪改權都司/介所云更當詳考)　左朝散郎葉義問行太常博士
　右朝奉大夫王㑹特勒停送循州編管殿中侍御史
湯鵬舉言㑹初無履歴恃檜與熺之親黨致身禁從出
守便郡置田産於湖秀造大宅於平江三州之物聚於
私宅恬不知耻新除右正言凌哲言㑹專恃權勢肆為
貪酷其知湖州也民間私造酒醋斗升之犯即拘没家
財逮移明州益嚴其禁加之違法横歛託名羡餘貯之
别庫謂之措置曹泳嘗倡之於前已不堪其弊矣至㑹
復増其數嵗至三十萬緡於是多置税場以掊尅商旅
増造酒額以抑配貧民以為未足也則又侵奪諸司正
額之錢悉充措置之數及其還朝席巻而去帑藏為之
一空凡典三州皆二浙膏腴之地其去之日公庫所有
多擇以自随所至蕭然恬不知恤治第平江極於華侈
皆出於三州兵民之力望投竄遐裔以為臣子慢令賊
民之戒上謂魏良臣等曰㑹所至狼籍止縁恃秦檜之
勢乃敢如此可與廣南編置故有是命　太尉御前諸
軍都統制知興州呉璘乞赴闕奏事詔不許
丙申執政進呈諸處申到祥瑞乞宣付史館上曰此等
極有不足紀者卿等冝斟酌不中理者刪去之(中興聖/政史臣)
(曰中興以來言祥瑞者類多貶秩罷官紅光有火徳之/祥赤芝應建炎之號禾穟生於枯桔甘露降於潜邸此)
(其尤恠誕也聖諭/及此欲屏絶之也)　上曰近日葉義問劄子極言州縣
添差官之弊所給俸禄皆生靈膏血豈得不為民害祖
宗舊法止宗室戚里添差差遣及比年因軍中立功人
離軍將校例與添差除此外當盡罷去數十人不無怨
嗟然愛惜民力要當如此魏良臣等言容續次修具取
㫖(熊克小歴止書詔/罷添差官五字)　左朝散大夫福建路安撫司參
議官賀允中守太常少卿左朝奉郎荆湖北路提㸃刑
獄公事楊椿試祕書少監左朝散郎吕廣問為尚書禮
部員外郎三人皆為秦檜所抑久于外故上擢用之
左承議郎提舉江州太平興國宫蕭振充敷文閣直學
士四川安撫制置使兼知成都府時上既蠲蜀民舊逋
而敷文閣待制知成都府符行中督責甚峻蜀人怨之
䨇流令馮光邦賊殺不辜為監司按治行中以光邦為
秦檜所厚反坐告者杖脊編管朝廷知其不可任乃召
行中還而復用振降授左朝請大夫折彦質復端明殿
學士左朝議大夫　左文林郎衢州州學敎授胡沂左
從政郎宣州州學敎授葉謙亨並為祕書省正字　右
奉議郎莫濛復為大理評事　左承議郎通判盱眙軍
祝閔行宗正寺主簿左承議郎朱夏卿行司農寺主簿
閔徳興人夏卿勝非子皆用近臣薦故有是命(閔二十/二年十)
(一月戊戌除盱眙倅其後言者論閔知/海鹽縣作将覺堂由此除宗簿恐誤)　左從政郎范
成象行太學録成象成大兄也　責授左承事郎將作
少監分司南京朱翌復左承議郎充祕閣修撰　降授
右承務郎趙汾復右承事郎特與改正過名汾還家而
卒除名勒停人髙頴復左承議郎　吉陽軍編管人胡
銓量移衡州從刑部檢舉也　直祕閣提舉淮南東路
常平茶鹽公事齊旦直祕閣添差通判平江府王伯庠
並落職放罷殿中侍御史湯鵬舉論旦奴事權臣减尅
鹽本錢以資妄用伯庠以王㑹親戚寡廉鮮耻違法貪
饕故皆黜之鵬舉又奏右承事郎福建路安撫司主管
機宜文字康與之贓濫尤甚右宣敎郎江西路安撫司
主管機宜文字徐樗初受秦檜奏補即在行在守官撰
造言語檜酷信之嘗中害張宗元范彦輝與之頃在平
江干求州縣稍不如意遂撰造言語致周三畏放罷蘇
師徳編管伏乞重加竄殛以為臣下贓汙告訐之戒詔
並除名勒停與之送欽州樗髙州編管　右司員外郎
兼權户部侍郎鍾世明言近年民間銷毁錢寳法禁雖
嚴尚未止絶葢縁出賣器皿其利不啻數倍今措置欲
責令州縣應街市見賣銅器限半月並拘催入官嚴行
禁止其犯人不論輕重並押赴鑄錢監充役官吏知而
不覺者從違制論仍行放罷論逐路坑冶興廢不常難
以立為永額近來鑄錢司督責嚴𦂳往往銷錢為銅上
下期於脱責今欲令遂路提刑司選官檢視坑冶所出
多少令分數認納不得抑勒其全無所出去處即保明
申朝廷放免又近來錢寳多有流入外界蓋縁場務官
司利於收息博易今欲嚴行禁止如有透漏其廵尉并
場務官司知而不覺者以違制論仍行放罷犯人許諸
色人及徒伴告首即以随行財物多寡全行給賞民間
有銅寳興發去處官司量支貸聽人户隨多寡輪納不
得抑勒庶㡬諸處銅坑不致隱蔽不告其金銀等坑及
膽水興發處亦乞依此施行從之
丁酉特進提舉江州太平興國宫和國公張浚復觀文
殿大學士　右通直郎知真州陳正同為樞宻院檢詳
諸房文字上覽除目曰今此差除皆合公議自兩月以
來卿等除用人材無非盡公想見外議皆以為當如朕
未嘗容纎毫之私於其間若行公道不變天下何憂不
治上又曰近日兩浙閩廣市舶司及四川茶馬諸處進
貢真珠文犀等此物何所用當批出禁止　御史䑓主
簿張賢為國子監主簿右通直郎陳洪為太府寺主簿
洪與義子也　詔直祕閣知荆南府孫汝翼專恣妄作
直祕閣都大主管四川茶馬鄭靄職事不修唯務掊尅
可並罷　直祕閣新知無為軍張永年罷以淮南轉運
判官王秬奏其以權貴姻連得貼職而不請避父名也
　詔監司約束所部州縣受納秋苗不得過加收耗先
是監察御史王珪以大宗正丞入對言今之急務莫先
於冨國裕民今四境無虞干戈不用而小有水旱一方
之人多致流離死徙不能自存且以目前利害言之蠹
民之財莫甚於輸納二稅之弊大率加耗之入或過於
正數官收一嵗之租而人輸兩倍之賦中下之家逃租
棄産漂寓他鄉者往往而是朝廷雖申嚴約束而州縣
公肆歛取無所畏憚唯其所説可以藉口循習之久不
以為恠也臣愚以謂莫若度州縣所用多寡之數立為
定例使上下通之此外不得分毫有所湏索必重寘典
憲不唯少寛民力亦使官租易辦公私之利無以踰此
故有是命　右朝請大夫主管台州崇道觀霍蠡復直
徽猷閣為京西南路轉運副使　左朝請大夫熊彦詩
知鄂州　左中奉大夫提舉台州崇道觀葉三省復直
龍圖閣　除名勒停人王趯復右朝奉大夫朝奉郎主
管台州崇道觀劉岑復左朝散大夫
戊戌敷文閣待制劉一止充敷文閣直學士依舊致仕
一止被召至國門病不能拜復求去乃有是命　諸王
宫大小學敎授朱三思罷以右正言凌哲論其謟事王
㑹遂得敎授宫學㑹之去朝復附曹泳以短巻宻䟽人
事于泳多非其實故也
己亥金國賀正旦使奉國上將軍太子詹事耶律歸一
副使左中大夫行大理少卿馬楓見于紫宸殿　詔少
傅醴泉觀使信安郡王孟忠厚押百官班　特進觀文
殿大學士和國公張浚判洪州寳文閣學士張燾知建
康府浚以母憂不赴　端明殿學士新知建康府程克
俊依舊提舉臨安府洞霄宫從所請也　左中大夫知
洪州王師心復敷文閣待制知荆南府　左朝奉郎通
判筠州劉章為尚書司封員外郎左朝奉郎通判廬州
張晟為司勲員外郎上覽除目曰晟㑹稽人前日論本
府科買箭筍擾民想皆曹泳趙士㣓所為魏良臣曰不
獨越之箭筍如平江之洞庭柑每對直二千宣之蜂兒
每斤三四十千多是科買民極苦之皆郡守無狀以此
取恱權倖上乃詔悉罷之因曰朕平時未嘗毫末有取
於民如日用紙亦不委臨安府只自令人買於市肆便
得佳者良臣等曰陛下聖徳恭儉如此雖古帝王何以
復加　昭信軍承宣使潘端卿依舊帶御器械
庚子詔御前諸軍都統制可依見任管軍法不許出謁
及接見賔客内兼州事者依本法
辛丑詔殿前馬軍司元差軍兵一百人充秦檜下充白
直可令逐司拘收歸軍　加封漢將龎統為通惠威烈
侯(廟在/滎州)
是嵗宗室子賜名授官者二十有一人　諸路斷大辟
二十一人　金主亮隂有南侵之意乃謀遷居南京(即/汴)
(都/)遣參知政事馮長寧為留守經畫修内未㡬大火宫
室悉為所焚亮大怒降長寧為庶人尋杖之死
　建炎以來繋年要録巻一百七十
