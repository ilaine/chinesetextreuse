
　資治通鑑卷九　　　　　　宋司馬光　撰
　　　　　　　　　　　　　　胡三省　音註
　漢紀一(起旃䝉協洽盡柔兆涒灘凡二年項羽之分/天下王諸將也王沛公於巴蜀漢中曰漢王)
　　(王怒欲攻羽蕭何諫曰語曰天漢其稱甚美於是/就國及滅項羽冇天下遂因始封國名而號曰漢)
　　太祖髙皇帝上之上(姓劉氏諱邦字季沛豐邑中/陽里人張晏曰諡法無髙以)
　　　(帝為功最髙而為帝之/太祖故特起此名也)
元年冬十月(古有三正子為天正周用之以十一月為/嵗首丑為地正殷用之以十二月為嵗首)
(寅為人正夏用之以十三月為嵗首秦水徳謂建亥之/月水得位故以十月為嵗首髙祖以十月至霸上因而)
(不革至武帝太初元年定歴改用/夏正始以寅為嵗首至於今因之)沛公至霸上(考異曰/史記漢)
(書荀恱漢紀皆云是月五星聚東井按魏收後魏書髙/允傳崔浩集諸術士考校漢元以來日月薄蝕五星行)
(度并譏前史之失别為魏厯以示允允曰善言逺者必/先驗於近且漢元年冬十月五星聚於東井此乃厯術)
(之淺事今譏漢史而不覺此謬恐後之譏今猶今之譏/古浩曰所繆云何允曰按星傳金水二星常附日而行)
(冬十月日旦在尾箕昏沒於申南而東井方出於寅北/何因背日而行是史官欲神其事不復推之於理浩曰)
(欲為變者何所不可君獨不疑三星之聚而怪二星之/來允曰此不可以空言争宜更審之時坐者咸怪東宫)
(少傅游雅曰髙君長於厯當不虚言也後嵗餘浩謂允/曰先所論者本不經心及更考究果如君語以前三月)
(聚於東井非十月也今/従之十月不言五星聚)秦王子嬰素車白馬係頸以組
封皇帝璽符節降軹道旁(應劭曰子嬰不敢襲帝號但/稱王耳素車白馬䘮人之服)
(組者天子韍也係頸言欲自殺也師古曰此組謂綬也/所以帶璽也組總五翻今綬分絛是也應劭曰璽信也)
(古者尊卑共之左傳襄公在楚季武子使公冶問璽書/追而與之秦漢尊者以為信羣下乃避之漢官儀曰子)
(嬰上始皇璽因服御之代代傳受號漢傳國璽沈約曰/髙祖入關得秦始皇藍田玉璽螭虎紐文曰受天之命)
(皇帝夀昌後代名傳國璽史記正義曰天子有六璽皇/帝行璽皇帝之璽皇帝信璽天子行璽天子之璽天子)
(信璽皇帝信璽凡事皆用之璽令施行天子信璽以遷/拜封諸侯之璽以發兵皆以武都紫泥封虞喜志林曰)
(傳國璽自在六璽之外天子凡七璽符說文曰信也韋/昭曰符發兵符也師古曰符諸所合符以為契者也周)
(禮地官之屬有掌節鄭𤣥注云節猶信也行者所執之/信三禮義宗曰節長尺二寸秦漢以下改為旌􁊇之形)
(韋昭曰節者使所擁也釋名云為號令賞罰之節也師/古曰節以毛為之上下相重取象竹節將命者持之以)
(為信徐廣曰軹道在霸陵蘇林曰亭名也在長安東十/三里漢宫殿疏曰軹道亭東去霸城觀四里觀東去霸)
(水百步括地志軹音紙軹道在/雍州萬年縣東北十六里苑中)諸將或言誅秦王沛公
曰始懐王遣我固以能寛容(事見上卷秦/二世二年)且人已降殺
之不祥乃以屬吏(屬付也屬吏者付之於吏/使監守之也屬之欲翻)
　賈誼論曰秦以區區之地致萬乗之權招八州而朝
　同列(蘇林曰招音翹舉也秦國周職方雍州之地耳/既破六國乃舉豫兖青揚荆幽冀并八州有之)
　(六國與秦俱稱王是/為同列朝直遥翻)百有餘年然後以六合為家(六/合)
　(謂天地東/西南北)殽函為宫一夫作難而七廟墮(墮讀曰隳/記天子七)
　(廟三昭三穆與/太祖之廟而七)身死人手為天下笑者何也仁誼不
　施而攻守之勢異也
沛公西入咸陽諸將皆争走金帛財物之府分之(走音/奏)
蕭何獨先入收秦丞相府圖藉藏之以此沛公得具知
天下阨塞(阨乙革翻/塞悉則翻)户口多少彊弱之處沛公見秦宫
室帷帳狗馬重寳婦女以千數意欲留居之樊噲諫曰
沛公欲有天下邪將為富家翁邪凡此奢麗之物皆秦
所以亡也沛公何用焉願急還霸上無留宫中(樊噲起/於狗屠)
(識見如此予謂噲之功當以諫留秦宫為上鴻門誚/讓項羽次之姓譜周宣王封仲山甫於樊後因氏焉)沛
公不聽張良曰秦為無道故沛公得至此夫為天下除
殘賊宜縞素為資(縞素有䘮之服謂弔民也/為音于偽翻縞音工老翻)今始入秦
即安其樂(樂音/洛)此所謂助桀為虐且忠言逆耳利於行
毒藥苦口利於病願沛公聴樊噲言沛公乃還軍霸上
十一月沛公悉召諸縣父老豪傑謂曰父老苦秦苛法
久矣(苛音柯/細也)吾與諸侯約先入關者王之(王於况翻/又如字)吾
當王關中與父老約法三章耳殺人者死傷人及盜抵
罪(服䖍曰隨輕重制法也李竒曰傷人冇曲直盜贓有/多少罪名不可預定凡言抵罪未知抵何罪也師古)
(曰抵至也當也服李二/説並得之抵丁禮翻)餘悉除去秦法諸吏民皆案堵
如故(案次第也堵墻堵也言/不遷動也去𦍑吕翻)凡吾所以來為父老除害
非有所侵暴無恐且吾所以還軍霸上待諸侯至而定
約束耳乃使人與秦吏行縣鄉邑告諭之(秦制縣大率/方百里十里)
(一亭十亭一鄉所封食/邑為於偽翻行下孟翻)秦民大喜争持牛羊酒食獻饗
軍士沛公又讓不受曰倉粟多非乏不欲費民民又益
喜唯恐沛公不為秦王項羽既定河北率諸侯兵欲西
入關先是諸侯吏卒繇使屯戍過秦中者秦中吏卒遇
之多無狀(言無善狀也先悉/薦翻繇讀曰徭)及章邯以秦軍降諸侯諸
侯吏卒乗勝多奴虜使之輕折辱秦吏卒秦吏卒多怨
竊言曰章將軍等詐吾屬降諸侯今能入關破秦大善
即不能諸侯虜吾屬而東秦又盡誅吾父母妻子奈何
諸將微聞其計以告項羽項羽召黥布蒲將軍計曰秦
吏卒尚衆其心不服至關不聴事必危不如撃殺之而
獨與章邯長史欣都尉翳入秦於是楚軍夜擊阬秦卒
二十餘萬人新安城南(班志縣屬𢎞農郡師古曰今榖/州縣括地志新安故城在洛州)
(澠池縣東/一十二里)　或說沛公曰秦富十倍天下地形彊聞項
羽號章邯為雍王王闗中(雍於用翻王關之王/於况翻下欲王同)今則來
沛公恐不得有此可急使兵守函谷闗無内諸侯軍(内/音)
(納又如字今𫝊内従人/奴對翻従入者讀為納)　稍徴闗中兵以自益距之沛
公然其計従之已而項羽至闗關門閉聞沛公已定關
中大怒使黥布等攻破函谷關十二月項羽進至戲(戲/許)
(宜/翻)沛公左司馬曹無傷使人言項羽曰沛公欲王關中
令子嬰為相珍寳盡有之欲以求封項羽大怒饗士卒
期旦日擊沛公軍當是時項羽兵四十萬號百萬在新
豐鴻門(新豐縣本秦驪邑髙祖七年方置史以後來縣/名書之應劭曰太上皇思東歸於是髙祖築城)
(市街里以象豐徙豐民以實之故號新豐孟康曰鴻門/在新豐東十七里舊大道下阪口名也姚察云在新豐)
(古城東末至戯水道南有㫁原南北洞門是也水經注/今新豐古城東冇阪長二里餘塹原通道南北洞門有)
(同門汏謂之鴻門孟康言在新豐東十七里無之葢指/縣治而言非謂城也自新豐古城西至霸城五十里霸)
(城西十里則霸水又/西二十里則長安城)沛公兵十萬號二十萬在霸上范
増說項羽曰沛公居山東時貪財好色今入關財物無
所取婦女無所幸此其志不在小吾令人望其氣皆為
龍虎成五采此天子氣也(周禮眡祲氏掌十煇之法以/觀妖祥辨吉凶即後世所謂)
(望氣者也晉天文志天子氣内赤外黄四方所發之處/當有王者若天子欲有遊往處其地亦先發此氣或如)
(城門隐隠在氣霧中或氣象青衣人無手在日/西或如龍馬或雜色欝欝衝天者皆帝王之氣)急擊勿
失楚左尹項伯者(楚官有左/尹右尹)項羽季父也素善張良乃
夜馳之沛公軍私見張良具告以事欲呼與俱去曰毋
俱死也張良曰臣為韓王送沛公沛公今有急亡去不
義不可不語(為於偽翻/語牛居翻)良乃入具告沛公沛公大驚良
曰料公士卒足以當項羽乎沛公黙然曰固不如也且
為之奈何張良曰請往謂項伯言沛公之不敢叛也沛
公曰君安與項伯有故張良曰秦時與臣游嘗殺人臣
活之今事有急故幸來告良沛公曰孰與君少長良曰
長於臣(少詩照翻/長知两翻)沛公曰君為我呼入吾得兄事之張
良出固要項伯(要一/遥翻)項伯即入見沛公沛公奉巵酒為
夀約為婚姻曰吾入闗秋毫不敢有所近(文穎曰毫秋/乃成好舉盛)
(而言也師古曰毫成之時端極纎/細適足喻小非言其盛近其靳翻)籍吏民封府庫而待
將軍所以遣將守闗者備它盜之出入與非常也日夜
望將軍至豈敢反乎願伯具言臣之不敢倍徳也(倍讀/曰背)
項伯許諾謂沛公曰旦日不可不蚤自來謝沛公曰諾
於是項伯復夜去至軍中具以沛公言報項羽因言曰
沛公不先破關中公豈敢入乎今人有大功而擊之不
義也不如因善遇之項羽許諾沛公旦日従百餘騎來
見項羽鴻門謝曰臣與將軍勠力而攻秦將軍戰河北
臣戰河南不自意能先入關破秦得復見將軍於此今
者有小人之言令將軍與臣有隙項羽曰此沛公左司
馬曹無傷言之不然籍何以至此項羽因留沛公與飲
范増數目項羽(數所/角翻)舉所佩玉玦以示之者三(玦如環/而有缺)
(増舉以示羽盖欲/其决意殺沛公也)項羽黙然不應范増起出召項莊謂
曰君王為人不忍若入前為夀(若汝也師古曰凡言為/夀者謂進爵於尊者而)
(獻無疆/之夀)夀畢請以劒舞因擊沛公於坐殺之(坐徂/卧翻)不者
若屬皆且為所虜莊則入為夀夀畢曰軍中無以為樂
(樂音/洛)請以劒舞項羽曰諾項莊㧞劒起舞項伯亦㧞劒
起舞常以身翼蔽沛公莊不得擊於是張良至軍門見
樊噲噲曰今日之事何如良曰今項莊㧞劒舞其意常
在沛公也噲曰此廹矣臣請入與之同命噲即帶劒擁
盾入(盾所以蔽身者/也盾食尹翻)軍門衛士欲止不内樊噲側其盾
以撞衛士仆地(撞丈江/翻擊也)遂入披帷立(在旁曰帷釋名曰/帷圍也以自障圍)
(也/)瞋目視項羽(瞋怒目也/昌真翻)頭髮上指目眦盡裂(眦才賜/翻又在)
(計翻目/際也)項羽按劒而跽曰(跽其紀翻/長跪也)客何為者張良曰
沛公之參乗樊噲也項羽曰壯士賜之巵酒則與斗巵
酒噲拜謝起立而飲之項羽曰賜之彘肩則與一生彘
肩樊噲覆其盾於地加彘肩其上㧞劒切而㗖之項羽
曰壯士復能飲乎(復扶/又翻)樊噲曰臣死且不避巵酒安足
辭夫秦有虎狼之心殺人如不能舉刑人如恐不勝天
下皆叛之懐王與諸將約曰先破秦入咸陽者王之今
沛公先破秦入咸陽毫毛不敢有所近(近其/靳翻)還軍霸上
以待將軍勞苦而功髙如此未有封爵之賞而聴細人
之說欲誅有功之人此亡秦之續耳竊為將軍不取也
項羽未有以應曰坐樊噲従良坐坐須臾沛公起如厠
因招樊噲出沛公曰今者出未辭也為之奈何樊噲曰
如今人方為刀爼我方為魚肉何辭為於是遂去鴻門
去霸上四十里沛公則置車騎(置留也留車騎於/鴻門不以自隨)脫身
獨騎樊噲夏侯嬰靳彊紀信等四人(姓譜夏侯出自夏/后之後杞簡公為)
(楚所滅其弟佗奔魯魯悼公以佗出自夏后氏受爵為/侯謂之夏侯因而命氏紀春秋紀侯之後以國為姓)
持劒盾步走従驪山下道芷陽間行趣霸上(班志京兆/霸陵縣故)
(芷陽也文帝更名間空也投空隙而行間古莧翻/趣讀如趣嚮之趨逡須翻後以義推又七喻翻)留張
良使謝項羽以白璧獻羽玉斗與亞父沛公謂良曰從
此道至吾軍不過二十里耳度我至軍中公乃入(度徒/洛翻)
沛公已去間至軍中張良入謝曰沛公不勝桮杓不能
辭(勝音/升)謹使臣良奉白璧一雙再拜獻將軍足下玉斗
一雙再拜奉亞父足下項羽曰沛公安在良曰聞将軍
有意督過之(師古曰謂/視責也)脫身獨去已至軍矣項羽則受
璧置之坐上(坐徂/卧翻)亞父受玉斗置之地㧞劒撞而破之
曰唉(歎恨之聲音烏/開翻又於其翻)豎子不足與謀奪將軍天下者必
沛公也吾屬今為之虜矣沛公至軍立誅殺曹無傷居
數日項羽引兵西屠咸陽殺秦降王子嬰燒秦宫室火
三月不滅收其貨寳婦女而東秦民大失望(秦民初見/沛公無所)
(侵暴而恱及為項羽/殘滅失其初所望也)韓生說項羽曰關中阻山帶河四
塞之地地肥饒可都以霸項羽見秦宫室皆已燒殘破
又心思東歸曰富貴不歸故鄉如衣繡夜行誰知之者
韓生退曰人言楚人沐猴而冠耳果然(師古曰沐猴獮/猴也言雖著人)
(衣冠其心不類人也/果然如人之言也)項羽聞之烹韓生項羽使人致命
懐王懐王曰如約(言如前約使/沛公王關中)項羽怒曰懐王者吾家
所立耳非有功伐(張晏曰積/功曰伐)何以得専主約天下初發
難時(謂初起兵時/難乃旦翻)假立諸侯後以伐秦然身被堅執銳
首事暴露於野(史記正義曰暴/蒲北翻又如字)三年滅秦定天下者皆
將相諸君與籍之力也懐王雖無功固當分其地而王
之諸將皆曰善春正月羽陽尊懐王為義帝曰古之帝
者地方千里必居上㳺(游即流也言/居水之上流)乃徙義帝於江南
都郴(史記曰長沙郴縣班志郴縣屬桂陽郡盖髙/祖定天下方分長沙為桂陽郡也郴丑林翻)二月
羽分天下王諸將羽自立為西楚霸王(文頴曰史記貨/殖傳淮以北沛)
(陳汝南南郡為西楚彭城以東吴廣陵為東楚衡山九/江江南長沙豫章為南楚羽欲都彭城故自稱西楚孟)
(康曰舊名江陵為南楚吴為東/楚彭城為西楚師古曰孟說是)王梁楚地九郡都彭城
(班志縣屬楚國史/記正義曰徐州縣)羽與范増疑沛公而業已講解又惡
負約(惡烏/路翻)乃隂謀曰巴蜀道險秦之遷人皆居之乃曰
巴蜀亦關中地也故立沛公為漢王王巴蜀漢中都南
鄭(巴蜀漢中秦所置三郡地也班志南鄭縣屬漢中括/地志南鄭縣今梁州治所近世有季文子者蜀人也)
(著蜀鑑曰南鄭自南鄭漢中自漢中南鄭乃古褒國秦/未得蜀以前先取之漢中乃金洋均房等州六百里是)
(也秦既得漢中乃分南鄭以𨽻之而置郡焉南鄭與漢/中為一自此始春秋楚人巴人㓕庸即今均房兩州地)
(班志漢中郡治西城/今金州上庸郡是也)而三分關中王秦降將以距塞漢
路(塞悉/則翻)章邯為雍王王咸陽以西都廢邱(班志扶風槐/里縣周曰犬)
(邱懿王所都也秦曰廢邱髙祖三年更名韋昭曰犬邱/周懿王所都秦欲廢周故曰廢邱括地志廢邱故城在)
(雍州始平縣/東南一十里)長史欣者故為櫟陽獄掾嘗有徳於項梁
都尉董翳者本勸章邯降楚故立欣為塞王王咸陽以
東至河都櫟陽(韋昭曰塞在長安名桃林塞史記正義/曰桃林塞今華州潼闗師古曰取河華)
(之固為阨塞耳非桃林也塞先代翻櫟陽縣屬馮翊括/地志漢七年分櫟陽城内為萬年縣隋改為大興縣唐)
(復萬年秦獻公所城櫟陽故城在今雍州櫟陽縣東北/二十五里項梁嘗有櫟陽逮請蘄獄掾曹咎書以抵欣)
(而事得已所謂有/徳於梁也櫟音藥)立翳為翟王王上郡都髙奴(以上郡/北近戎)
(翟因以名國班志髙奴縣屬上郡索隠曰今鄜州有髙/奴城括地志延州城即漢髙奴縣杜佑曰延州春秋白)
(翟之地漢為膚施髙奴臨河縣地後魏置東夏州後改/延州以界内延水為名董翳都髙奴今金明縣是也)
項羽欲自取梁地乃徙魏王豹為西魏王王河東都平
陽(班志縣屬/河東郡)瑕邱申陽者張耳嬖臣也先下河南郡迎
楚河上故立申陽為河南王都洛陽(括地志洛陽故城/在洛州洛陽縣東)
(北二十六里周公所築即成周城也輿地志成周之地/秦莊襄王以為洛陽縣三川守治焉後漢都雒陽改為)
(雒漢以火徳忌水故去洛旁水而加佳魏於行次為土/土水之忌也水得土而流土得水而柔故除佳而加水)
韓王成因故都都陽翟趙將司馬卬定河内數有功故
立卬為殷王王河内都朝歌(河内郡朝歌縣故/殷都也因以名國)徙趙王
歇為代王趙相張耳素賢又従入關故立耳為常山王
王趙地治襄國(括地志邢州本漢襄國縣秦置三十六/郡於此置信都縣屬鉅鹿郡項羽改曰)
(襄國子據班志襄國縣屬趙國信都縣屬信都國漢盖/又分為二縣宋白曰趙王歇都襄國今邢州所理龍岡)
(縣城/是也)當陽君黥布為楚將常冠軍(冠音古/玩翻)故立布為九
江王都六(班志當陽縣屬南郡九江應劭曰江自廬江/尋陽分為九地理志九江在尋陽縣南皆束)
(合為大江史記正義曰九江郡即夀州楚自/陳徙夀春號曰郢秦滅楚于此置九江郡)番君吴芮
率百越佐諸侯又従入關故立芮為衡山王都邾(班志/邾縣)
(屬江夏郡括地志曰邾故城在黄/州黄岡縣東南二十里番音婆)義帝柱國共敖將兵
擊南郡功多因立敖為臨江王都江陵(共音龔人姓也/姓譜共商諸侯)
(之國晉有左行共華又云鄭共叔叚後臨江/孟康曰本南郡漢改為臨江國江陵縣屬焉)徙燕王韓
廣為遼東王都無終(故無終子之國班志無終縣屬北/平郡非遼東郡界盖羽令韓廣都)
(于無終而令併王/遼東之地故也)燕將臧荼従楚救趙(姓譜臧姓魯孝/公子臧僖伯之)
(後/)因従入關故立荼為燕王都薊(班志薊縣屬廣陽國/師古曰今幽州縣水)
(經注薊城西北隅有/薊丘故名薊音計)徙齊王田市為膠東王都即墨齊
將田都従楚救趙因従入關故立都為齊王都臨菑項
羽方渡河救趙田安下濟北數城引其兵降項羽故立
安為濟北王都博陽(史記正義曰博陽在濟北班志太/山郡盧縣濟北王都豈博陽即此)
(地邪余據濟北有博關博陽/葢在博關之南也濟子禮翻)田榮數負項梁(數所/角翻)又不
肯將兵従楚擊秦以故不封成安君陳餘棄將印去不
従入關亦不封客多說項羽曰張耳陳餘一體有功於
趙今耳為王餘不可以不封羽不得已聞其在南皮(班/志)
(南皮縣屬勃海郡闞駰曰章武有北皮亭故此/云南括地志南皮故城在滄州南皮縣北四里)因環封
之三縣(環音/宦)番君將梅鋗功多封十萬户侯漢王怒欲
攻項羽周勃灌嬰樊噲皆勸之(灌風俗通曰/斟灌氏之後)蕭何諫曰
雖王漢中之惡不猶愈於死乎漢王曰何為乃死也何
曰今衆弗如百戰百敗不死何為夫能詘於一人之下
而信於萬乗之上者湯武是也(詘與屈同/信與伸同)臣願大王王
漢中養其民以致賢人收用巴蜀還定三秦(雍翟塞/為三秦)天
下可圖也漢王曰善乃遂就國以何為丞相漢王賜張
良金百鎰珠二斗良具以獻項伯漢王亦因令良厚遺
項伯(遺于/季翻)使盡請漢中地項王許之夏四月諸侯罷戯
下兵(師古曰戯謂軍之旌麾也先是諸侯従項羽入闗/者各帥其兵聴命於羽今既受封爵各使就國故)
(總言罷戯下也一說云時従羽在戯水之上故言罷戯/下此說非也羽見髙祖於鴻門此時已過戲矣又入燒)
(宮室不復在戯也漢書/通以戯為麾許宜翻)各就國項王使卒三萬人従漢
王之國楚與諸侯之慕従者數萬人従杜南入蝕中(漢/京)
(兆杜縣之南也如淳曰蝕入漢中道川谷名近世有程/大昌者著雍錄曰以地望求之闗中南面背礙南山其)
(冇微徑可逹漢中者唯子午谷在長安正南其次向西/則駱谷此蝕中若非駱谷即是子午谷李竒蝕音力)
張良送至褒中(地理志褒中縣屬漢中郡師古曰褒中/言居褒谷之中括地志褒谷在梁州褒)
(城縣北五十里南中山李文子曰褒谷在褒城北南谷/曰褒北谷曰斜同為一谷自褒谷至鳳州界一百三十)
(里始通斜谷斜谷在鳳翔府郿縣/谷中褒水所流穴山架木而行)漢王遣良歸韓良因
說漢王燒絶所過棧道以備諸侯盗兵(師古曰棧即閣/也今謂之閣道)
(葢架木為之棧士/限翻公休士諌翻)且示項羽無東意　田榮聞項羽徙
齊王市於膠東而以田都為齊王大怒五月榮發兵距
擊田都都亡走楚(走音/奏)榮留齊王市不令之膠東市畏
項羽竊亡之國榮怒六月追擊殺市於即墨自立為齊
王是時彭越在鉅野有衆萬餘人無所屬榮與越將軍
印使擊濟北秋七月越擊殺濟北王安榮遂并王三齊
之地(三齊謂齊及濟北/膠東也王于况翻)又使越擊楚項王命蕭公角將
兵擊越越大破楚軍　張耳之國陳餘益怒曰張耳與
餘功等也今張耳王餘獨侯此項羽不平乃隂使張同
夏説說齊王榮曰(夏說讀/曰恱)項羽為天下宰不平盡王諸
將善地徙故王於醜地今趙王乃北居代餘以為不可
聞大王起兵不聽不義願大王資餘兵擊常山復趙王
請以趙為扞蔽(師古曰扞蔽/猶言藩屛也)齊王許之遣兵従陳餘
項王以張良従漢王韓王成又無功故不遣之國與俱
至彭城廢以為穰侯(班志穰縣/屬南陽郡)已又殺之　初淮隂人
韓信家貧無行(班志武帝元狩六年置臨淮郡淮隂縣/屬焉史記正義曰今楚州縣無行言無)
(善行可推擇/也行下孟翻)不得推擇為吏又不能治生商賈(行賣曰/商坐販)
(曰賈治/直之翻)常従人寄食飲人多厭之信釣於城下有漂母
見信飢飯信(漂匹妙翻以水擊/絮曰漂飯扶晚翻)信喜謂漂母曰吾必有
以重報母母怒曰大丈夫不能自食吾哀王孫而進食
豈望報乎淮隂屠中少年有侮信者曰若雖長大好帶
刀劒中情怯耳因衆辱之曰信能死刺我(刺七/亦翻)不能死
出我袴下(徐廣曰袴一作胯胯股也漢書作跨同耳師/古曰跨兩股之間索隠曰胯枯化翻然尋此)
(文作袴欲依字讀何為不通袴/下乃胯下也何必須要作胯下)于是信孰視之俛出袴
下蒲伏(俛音免俯首/也伏蒲北翻)一市人皆笑信以為怯及項梁渡
淮信杖劒従之居麾下無所知名項梁敗又屬項羽羽
以為郎中數以䇿干羽羽不用(數所/角翻)漢王之入蜀信亡
楚歸漢未知名為連敖坐當斬(據史記表信為連敖典/客班表作栗客索隠以)
(為誤徐廣於周竈表以連敖為典客葢以信表為據李/竒曰楚官名如淳曰連敖楚官左傳楚有連尹莫敖其)
(後合為/一官號)其輩十三人皆已斬次至信信乃仰視適見滕
公曰(滕公即夏侯嬰初従髙/祖為滕令故號滕公)上不欲就天下乎何為斬
壯士滕公竒其言壯其貌釋而不斬與語大説之(説讀/曰恱)
言於王王拜以為治粟都尉(班表治粟内史秦官掌穀/貨都尉盖其屬也至漢改)
(内史為/大司農)亦未之竒也信數與蕭何語何竒之漢王至南
鄭諸將及士卒皆歌謳思東歸多道亡者信度何等已
數言王王不我用即亡去(數所/角翻)何聞信亡不及以聞自
追之人有言王曰丞相何亡王大怒如失左右手居一
二日何來謁王王且怒且喜罵何曰若亡何也何曰臣
不敢亡也臣追亡者耳王曰若所追者誰何曰韓信也
王復罵曰諸將亡者以十數公無所追追信詐也何曰
諸將易得耳至如信者國士無雙(師古曰為國家之竒/士予謂何言漢國之)
(士僅有信一人/它無與比也)王必欲長王漢中無所事信(長王于/况翻)必
欲争天下非信無可與計事者顧王䇿安所决耳王曰
吾亦欲東耳安能欝欝久居此乎何曰計必欲東能用
信信即留不能用信終亡耳王曰吾為公以為將(吾為/于偽)
(翻/)何曰雖為將信不留王曰以為大將何曰幸甚於是
王欲召信拜之何曰王素慢無禮今拜大將如呼小兒
此乃信所以去也王必欲拜之擇良日齋戒設壇場具
禮乃可耳王許之諸將皆喜人人各自以為得大將至
拜大將乃韓信也一軍皆驚信拜禮畢上坐(上時掌翻/坐徂卧翻)
王曰丞相數言將軍將軍何以教寡人計䇿信辭謝因
問王曰今東鄉争權天下豈非項王邪(鄉讀/曰嚮)漢王曰然
曰大王自料勇悍仁彊孰與項王漢王黙然良久曰不
如也信再拜賀曰惟信亦以為大王不如也(惟史記作/惟漢書作)
(唯師古曰唯弋癸翻應辭仲馮曰惟字當屬下句讀如/本字予謂如漢書本文則當如師古如史記本文則當)
(如仲馮賀/曰句斷)然臣嘗事之請言項王之為人也項王喑噁
叱咤(喑於鴆翻噁烏路翻懐怒氣也/叱昌栗翻咤卓嫁翻發怒聲也)千人皆廢(晉灼曰/廢不收)
(也/)然不能任屬賢將(屬之/欲翻)此特匹夫之勇耳項王見人
恭敬慈愛言語嘔嘔(索隠曰嘔嘔猶姁姁同/音吁鄧展曰和好貌)人有疾病
涕泣分食飲至使人有功當封爵者印刓敝忍不能予
(蘇林曰手㺯角訛不忍授也予謂角訛者刓之義/敝舊敝也師古曰刓五丸翻蘇林大官翻又音専)此所
謂婦人之仁也項王雖覇天下而臣諸侯不居關中而
都彭城背義帝之約而以親愛王諸侯不平(背蒲妹翻/王于况翻)
(下而王威王/王王當王同)逐其故主而王其將相又遷逐義帝置江
南所過無不殘滅百姓不親附特刼於威彊耳名雖為
覇實失天下心故其彊易弱今大王誠能反其道任天
下武勇何所不誅以天下城邑封功臣何所不服以義
兵従思東歸之士何所不散(散謂四散而立功劉氏曰/用東歸之兵擊東方之敵)
(此敵無不敗散也貢父曰何不散者言/義兵無敵諸侯之兵無不離散以敗也)且三秦王為秦
將(謂章邯司馬/欣董翳三人)將秦子弟數嵗矣所殺亡不可勝計(勝/音)
(升/)又欺其衆降諸侯至新安項王詐坑秦降卒二十餘
萬唯獨邯欣翳得脫秦父兄怨此三人痛入骨髓今楚
强以威王此三人秦民莫愛也大王之入武闗秋毫無
所害除秦苛法與秦民約法三章秦民無不欲得大王
王秦者於諸侯之約大王當王關中關中民咸知之大
王失職入漢中秦民無不恨者今大王舉而東三秦可
𫝊檄而定也于是漢王大喜自以為得信晩遂聴信計
部署諸將所擊(師古曰部分/而署置之)留蕭何收巴蜀租給軍糧
食八月漢王引兵従故道出襲雍(春秋釋例掩其不備/曰襲班志故道縣屬)
(武都郡括地志故道今鳳州兩當縣杜/佑通典曰故道鳳州梁泉兩當縣地)雍王章邯迎擊
漢陳倉雍兵敗還走止戰好畤又敗(班志陳倉縣屬扶/風唐之岐州寳鷄)
(縣是也杜佑曰故城在縣東二十里班志好畤縣屬扶/風孟康曰畤音止神靈之所止也師古曰即今雍州好)
(畤縣宋白曰漢好畤故縣在今縣東南四十三里奉天/縣界好畤故城是也李文子曰在今鳳翔天興縣界)
走廢丘漢王遂定雍地東至咸陽引兵圍雍王於廢丘
而遣諸將略地塞王欣翟王翳皆降以其地為渭南河
上上郡(渭南後曰京兆/河上後曰馮翊)令將軍薛歐王吸出武關(歐惡/后翻)
(吸音/翕)因王陵兵以迎太公吕后項王聞之發兵距之陽
夏不得前(夏音/賈)王陵者沛人也先聚黨數千人居南陽
至是始以兵屬漢項王取陵母置軍中陵使至則東鄉
坐陵母欲以招陵(古以東鄉之位為尊沛公見羽於鴻/門羽東鄉坐韓信東鄉坐李左車而)
(師事之是也/鄉讀曰嚮)陵母私送使者泣曰願為老妾語陵善事
漢王漢王長者終得天下毋以老妾故持二心妾以死
送使者遂伏劒而死項王怒亨陵母(為于偽翻語牛/倨翻亨讀曰烹)
項王以故吴令鄭昌為韓王以距漢(班志吴縣/屬㑹稽郡)　張良
遺項王書曰漢王失職欲得關中如約即止不敢東又
以齊梁反書遺項王曰(遺于/季翻)齊欲與趙并滅楚項王以
此故無西意而北擊齊　燕王廣不肯之遼東臧荼擊
殺之并其地　是嵗以内史沛周苛為御史大夫(班表/御史)
(大夫秦官位上卿掌副宰相應/劭曰侍御史之率故稱大夫)　項王使趣義帝行其
羣臣左右稍稍叛之(趣讀/曰促)
二年冬十月項王宻使九江衡山臨江王擊義帝殺之
江中(九江王黥布衡山王/吴芮臨江王共敖)　陳餘悉三縣兵與齊兵共
襲常山常山王張耳敗走漢謁漢王於廢丘漢王厚遇
之陳餘迎趙王於代復為趙王趙王徳陳餘立以為代
王陳餘為趙王弱國初定不之國(為于/偽翻)留傅趙王而使
夏說以相國守代　張良自韓間行歸漢(間古/莧翻)漢王以
為成信侯良多病未嘗特將(特將未嘗獨將/兵也將即亮翻)常為畫䇿
臣時時従漢王　漢王如陜(陜失/冉翻)鎮撫關外父老　河
南王申陽降置河南郡　漢王以韓襄王孫信為韓太
尉將兵略韓地信急擊韓王昌於陽城昌降十一月立
信為韓王常將韓兵従漢王　漢王還都櫟陽　諸將
㧞隴西　春正月項王北至城陽齊王榮將兵㑹戰敗
走平原平原民殺之項王復立田假為齊王遂北至北
海燒夷城郭室屋坑田榮降卒係虜其老弱婦女所過
多所殘滅齊民相聚叛之　漢將㧞北地虜雍王弟平
(章平也雍/於用翻)　三月漢王自臨晉渡河(臨晉注見三卷赧/王五年師古曰其)
(地在河之西濵東臨晉境即今之同州/朝邑界也史記正義曰臨晉即蒲津闗)魏王豹降將兵
従下河内虜殷王卬置河内郡　初陽武人陳平家貧
好讀書里中社(孔𨽻達曰按祭法曰大夫以下成羣立/社曰置社注云大夫不得特立社與民)
(族居百家以上則共立一社今時里社是也如鄭此言/則周之政法百家以上得立社其秦漢以來雖非大夫)
(民二十五家以上則得立社故云今之里社又鄭志/云月令命民社謂秦社也自秦以下民始得立社)平
為宰(師古曰宰主/切割肉也)分肉甚均父老曰善陳孺子之為宰平
曰嗟乎使平得宰天下亦如是肉矣及諸侯叛秦平事
魏王咎於臨濟為太僕(班表大僕秦官掌輿馬應劭曰/周穆王所置盖太御衆僕之長)
(也濟子/禮翻)說魏王不聽人或讒之平亡去後事項羽賜爵
為卿(張晏曰禮秩/如卿不治事)殷王反項羽使平擊降之還拜為都
尉賜金二十鎰居無何(師古曰言/無㡬時)漢王攻下殷項王怒
將誅定殷將吏平懼乃封其金與印使使歸項王而挺
身間行(挺待鼎翻㧞也言平/㧞身間出而行也)杖劒亡渡河歸漢王於修
武因魏無知求見漢王漢王召入賜食遣罷就舍平曰
臣為事來(為于/偽翻)所言不可以過今日于是漢王與語而
說之(説讀/曰恱)問曰子之居楚何官曰為都尉是日即拜平
為都尉使為參乗典䕶軍(使平典䕶軍而/監䕶諸將也)諸將盡讙曰
(讙音喧譁然/不服之聲)大王一日得楚之亡卒未知其髙下而即
與同載反使監護長者(監古/銜翻)漢王聞之愈益幸平　漢
王南渡平隂津至洛陽新城(班志平隂縣屬河南郡水/經河水逕平隂縣北魏文)
(帝改平隂曰河隂洛陽縣屬河南郡新城時屬縣界恵/帝四年始置新城縣括地志洛州伊闕縣在州南七十)
(里本漢新城也隋文帝改新/城為伊闕取伊闕山為名)三老董公遮說王曰(班表/十里)
(一亭亭有長十亭一鄉鄉有三老掌/教化秦制横道自言曰遮說式芮翻)臣聞順徳者昌逆
徳者亡兵出無名(伐有罪則/兵出有名)事故不成故曰明其為賊
敵乃可服項羽為無道放殺其主(放謂遷義帝于郴殺/謂殺之江中殺讀曰)
(弑/)天下之賊也夫仁不以勇義不以力(文頴曰以用也/已有仁天下歸)
(之可不用勇而天下自服已有義/天下奉之可不用力而天下自定)大王宜率三軍之衆
為之素服以告諸侯而伐之則四海之内莫不仰徳此
三王之舉也于是漢王為義帝發䘮袒而大哭哀臨三
日(如淳曰袒亦如禮袒踊也師古曰袒謂脱/衣之袖也袒徒旱翻衆哭曰臨力禁翻)發使告諸
侯曰天下共立義帝北面事之今項羽放殺義帝江南
大逆無道寡人悉發關中兵收三河士(韋昭曰河南/河東河内也)南
浮江漢以下願従諸侯王擊楚之殺義帝者(史記正義/曰南收三)
(河士發關内兵従雍州入子午道至漢中厯漢水而下/東行至徐州擊楚予謂正義之說迂矣三河在彭城之)
(北已不可謂南收三河士若發闗内兵南浮江漢獨不/能出武關而浮江漢而必入子午谷至漢中而下漢水)
(邪况子午道此時亦未通鑿其可引之而為説乎此特/言發三河士以攻其北又南浮江漢下兵以夾攻之也)
(服䖍曰漢名王為諸侯師古曰非也當/時漢未有此稱號直言諸侯及王耳)使者至趙陳餘
曰漢殺張耳乃従於是漢王求人類張耳者斬之持其
頭遺陳餘(遺于/季翻)餘乃遣兵助漢　田榮弟横收敗卒得
數萬人起城陽(史記正義曰城陽濮州雷澤是子考正/義所謂城陽乃班志濟隂郡之城陽縣)
(田榮初與項羽㑹戰之地榮既敗而北走死於平原羽/遂至北海燒夷城郭室屋則濟隂之城陽已隔在羽軍)
(之後田横所起葢班志城陽國之地春秋莒之故墟也/羽既連戰未能克横而漢入彭城遂南従魯出胡陵至)
(蕭以擊漢莒魯舊為鄰國則/此城陽為莒之故墟明矣)夏四月立榮子廣為齊王
以拒楚項王因留連戰未能下雖聞漢東既擊齊欲遂
破之而後擊漢漢王以故得率諸侯兵凡五十六萬人
伐楚到外黄彭越將其兵三萬餘人歸漢漢王曰彭將
軍收魏地得十餘城(項羽併王梁楚徙魏王豹於河東/號西魏王今越所下外黄十餘城)
(皆梁/地也)欲急立魏後今西魏王豹真魏後乃拜彭越為魏
相國擅將其兵略定梁地漢王遂入彭城收其貨寳美
人日置酒髙㑹項王聞之令諸將擊齊而自以精兵三
萬人南従魯出胡陵至蕭(魯即伯禽所都秦置魯縣屬/薛郡漢後以薛郡為魯國史)
(記正義曰魯今兖州曲阜縣蕭縣/秦屬泗水郡唐徐州蕭縣是也)晨擊漢軍而東至彭
城日中大破漢軍漢軍皆走相隨入榖泗水死者十餘
萬人漢卒皆南走山楚又追擊至靈壁東睢水上(臣瓉/曰榖)
(泗二水皆在沛郡彭城水經注睢水出陳留縣西蒗蕩/渠東過沛郡相縣又逕彭城郡之靈壁東而東南流項)
(羽敗漢王處也漢書又云東逼榖泗服䖍曰水名也在/沛國相縣界又詳睢水逕穀熟而兩分而睢水為蘄水)
(故二水所在枝分通為兼稱榖水之名葢因地變然則/榖水即睢水也睢水又東南至下相而入于泗謂之睢)
(口泗水又東南過彭城縣東北南至下邳入淮孟康曰/靈壁故小縣在彭城南史記正義曰靈壁在徐州符離)
(縣西北/九十里)漢軍却為楚所擠(擠子詣翻排/也又子奚翻)卒十餘萬人皆
入睢水水為之不流圍漢王三匝㑹大風従西北起折
木發屋揚沙石窈㝠晝晦逢迎楚軍大亂壊散而漢王
乃得與數十騎遁去欲過沛收家室而楚亦使人之沛
取漢王家家皆亡不與漢王相見漢王道逢孝恵魯元
公主(魯元公主帝女也服䖍曰元長也食邑于魯韋昭/曰元謚也師古曰公主恵帝姊也以其最長故號)
(曰元不得為謚貢/父曰韋昭是也)載以行楚騎追之漢王急推墮二子
車下(推吐/雷翻)滕公為太僕(滕公夏侯嬰也史記曰嬰従擊/秦軍洛陽東賜爵封轉為滕公)
(漢書曰嬰為滕令奉車故號滕公班表太僕秦官掌輿/馬應劭曰周穆王所置葢大御衆僕之長中大夫也)
常下收載之如是者三日今雖急不可以驅奈何棄之
故徐行漢王怒欲斬之者十餘滕公卒保䕶脫二子(卒/子)
(恤/翻)審食其従太公吕后間行求漢王不相遇反遇楚軍
(審姓食其名食其音異基將間行以避楚/軍乃反與楚軍相遇也間古莧翻下同)楚軍與歸項
王常置軍中為質(質音/致)是時吕后兄周吕侯為漢將兵
居下邑(班志下邑縣屬梁國梁國秦碭郡漢改/焉宋白曰今宋州碭山縣即古下邑城)漢王間
往従之稍稍收其士卒諸侯皆背漢復與楚(背蒲/妺翻)塞王
欣翟王翳亡降楚　田横進攻田假假走楚楚殺之横
遂復定三齊之地　漢王問羣臣曰吾欲捐關以東等
弃之誰可與共功者(師古曰捐闗以東謂不自有其地/將以與人令其立功共破楚也予)
(謂等弃之者言捐/以與人與弃等也)張良曰九江王布楚梟將(師古曰梟/謂最勇健)
(也/)與項王有隙彭越與齊反梁地此兩人可急使而漢
王之將獨韓信可屬大事當一面(師古曰屬委/也音之欲翻)即欲捐
之捐之此三人則楚可破也初項王擊齊徴兵九江九
江王布稱病不往遣將將軍數千人行漢之破楚彭城
布又稱病不佐楚楚王由此怨布數使使者誚讓(數所/角翻)
(以辭相責曰誚/譲誚才笑翻)召布布愈恐不敢往項王方北憂齊趙
西患漢所與者獨九江王又多布材(師古曰多/者猶重也)欲親用
之以故未之擊漢王自下邑徙軍碭遂至虞(班志虞縣/屬梁國師)
(古曰今宋州虞城縣宋白曰古虞國舜/禪禹封其子商均於虞少康奔虞即此)謂左右曰如彼
等者無足與計天下事謁者隨何進曰不審陛下所謂
(姓譜隨姓隨侯之後又云杜伯之𤣥孫㑹為/晉大夫食采于隨曰隨武子後因以為姓)漢王曰孰
能為我使九江令之發兵倍楚(倍蒲/妹翻)留項王數月我之
取天下可以百全隨何曰臣請使之漢王使與二十人
俱　五月漢王至滎陽諸敗軍皆㑹蕭何亦發關中老
弱未傅者(傅讀曰附孟康曰古者二十而傅三年耕有/一年儲故二十三而後役之如淳曰律言二)
(十三傳之疇官各従其父疇學之高不滿六尺二寸以/下為罷癃漢儀注云民年二十三為正一嵗為衛士一)
(嵗為材官騎士習射御馳戰陳又曰年五十六乃得免/為庶民就田里今老弱未傅者皆發之未二十為弱過)
(五十六為老師古曰傅著也/言著名籍給公家徭役也)悉詣滎陽漢軍復大振楚
起於彭城常乗勝逐北與漢戰滎陽南京索閒(京縣秦/屬三川)
(郡漢改曰河南郡即鄭共叔所居京城也應劭曰京縣/今有大索小索亭括地志京縣城在鄭州滎陽縣東南)
(二十里滎陽縣即大索城杜預曰成臯城東有大索城/又有小索故城在滎陽縣北四里宋白曰滎陽縣故城)
(在鄭州滎澤縣南十七里平原上索水逕其東即項羽/圍漢王處秦三川郡亦曽移理於此括地志所謂滎陽)
(縣即大索城乃唐之滎陽縣晉/灼曰索音冊師古音求索之索)楚騎來衆漢王擇軍中
可為騎將者皆推故秦騎士重泉人李必駱甲(班志重/泉縣屬)
(馮翊括地志重泉故城在同州蒲城縣東南四十五里/姓譜齊太公之後有公子駱子孫以為氏史記惡來革)
(之𤣥孫/曰大駱)漢王欲拜之必甲曰臣故秦民恐軍不信臣願
得大王左右善騎者傅之(如淳曰傅音附/猶言隨従者)乃拜灌嬰為
中大夫令李必駱甲為左右校尉將騎兵擊楚騎於滎
陽東大破之楚以故不能過滎陽而西漢王軍滎陽築
甬道屬之河以取敖倉粟(括地志敖倉在鄭州滎陽西/北十五里縣門之東北臨汴)
(水南帶三皇/山屬之欲翻)　周勃灌嬰等言于漢王曰陳平雖美如
冠玉(孟康曰飾冠以玉光/好外見中無所有也)其中未必有也臣聞平居家
時盜其嫂事魏不客亡歸楚不中(中竹/仲翻)又亡歸漢今日
大王尊官之令䕶軍臣聞平受諸將金金多者得善處
金少者得惡處平反覆亂臣也願王察之漢王疑之召
讓魏無知無知曰臣所言者能也陛下所問者行也今
有尾生孝已之行(尾生古之信士或曰即微生髙孝已/商髙宗之子以孝行著行下孟翻)
而無益勝負之數陛下何暇用之乎楚漢相距臣進竒
謀之士顧其計誠足以利國家不耳(不讀/曰否)盜嫂受金又
何足疑乎漢王召讓平曰先生事魏不中事楚而去今
又従吾游信者固多心乎平曰臣事魏王魏王不能用
臣說故去事項王項王不能信人其所任愛非諸項即
妻之昆弟雖有竒士不能用聞漢王能用人故歸大王
臣躶身來(躶郎果翻/赤身也)不受金無以為資誠臣計畫有可
采者願大王用之使無可用者金具在請封輸官得請
骸骨漢王乃謝厚賜拜為䕶軍中尉盡護諸將諸將乃
不敢復言　魏王豹謁歸視親疾(謁歸謂謁/告而歸也)至則絶河
津反為楚(豹都平陽在河東故㫁其/津濟以拒漢軍為于偽翻)六月漢王還櫟陽
　壬午立子盈為太子赦罪人　漢兵引水灌廢丘廢
丘降章邯自殺盡定雍地以為中地北地隴西郡(自置/中地)
(郡後至九年罷屬内史武帝建元六年分為/右内史太初元年更名主爵都尉為右扶風)　關中大
飢米斛萬錢人相食令民就食蜀漢初秦之亡也豪桀
争取金玉宣曲任氏獨窖倉粟(漢有長水宣曲胡騎高/祖功臣有宣曲侯葢地)
(名也張楫曰宣曲宫名在昆明池西師古曰宣曲觀名/索隠曰上林賦云西馳宣曲當在京輔今闕其地窖工)
(孝翻穿地/以蔵粟也)及楚漢相距滎陽民不得耕種而豪桀金玉
盡歸任氏任氏以此起富者數世　秋八月漢王如滎
陽命蕭何守關中侍太子為法令約束立宗廟社稷宫
室縣邑事有不及奏决者輙以便宜施行上來以聞計
關中户口轉漕調兵以給軍未嘗乏絶(調徒/弔翻)　漢王使
酈食其往說魏王豹且召之豹不聽曰漢王慢而侮人
罵詈諸侯羣臣如罵奴耳吾不忍復見也(復扶/又翻)於是漢
王以韓信為左丞相與灌嬰曹參俱擊魏漢王問食其
魏大將誰也對曰柏直(姓譜柏柏皇氏之後顓頊師柏/招帝嚳師柏景春秋柏國為楚)
(所/滅)王曰是口尚乳臭(言其少不經事弱不任/事若未離乳保之懐者)安能當韓
信騎將誰也曰馮敬曰是秦將馮無擇子也雖賢不能
當灌嬰步卒將誰也曰項它曰不能當曹參吾無患矣
韓信亦問酈生魏得無用周叔為大將乎酈生曰柏直
也信曰豎子耳遂進兵魏王盛兵蒲坂以塞臨晉(塞悉/則翻)
信乃益為疑兵陳船欲渡臨晉而伏兵従夏陽以木罌
渡軍襲安邑(班志夏陽縣屬馮翊秦之少梁也秦恵文/王十一年更名史記正義曰夏陽在同州)
(止韓城界木罌服䖍曰以木押縳罌缶以渡也韋昭曰/以木為器如罌缶以渡軍無船且尚宻也師古曰服說)
(是罌缶謂瓶之大腹小口/者也罌一政翻康於耕翻)魏王豹驚引兵迎信九月信
擊虜豹傳詣滎陽(傳直戀翻言以驛/馬傳送詣漢王所)悉定魏地置河東
上黨太原郡　漢之敗於彭城而西也陳餘亦覺張耳
不死即背漢(背蒲/妺翻)韓信既定魏使人請兵三萬人願以
北舉燕趙東擊齊南絶楚粮道漢王許之乃遣張耳與
俱引兵東北擊趙代(時趙王歇王/趙陳餘王代)後九月信破代兵禽
夏說於閼與信之下魏破代漢輙使人收其精兵詣滎
陽以距楚
　
　
　
　
　
　
　
　
　資治通鑑卷九
