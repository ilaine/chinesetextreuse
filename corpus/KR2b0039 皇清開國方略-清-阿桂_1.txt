
皇績開國方略巻首
發祥世紀
　　　長白山髙二百餘里綿亘千餘里雄觀峻極扶與
　　　靈氣所鍾山之上有潭曰闥門周八十里源深流
　　　廣鴨緑混同愛滹三江之水出焉鴨緑江自山南
　　　西流入遼東之南海混同江自山北流入北海愛
　　　滹江東流入東海三江孕竒毓異産珠為世寶重
　　　其山風勁氣寒竒木靈藥應候挺生山之東有布
　　　庫哩山其下有池曰布勒瑚里相傳有天女三長
　　　曰恩古倫次曰正古倫季曰佛庫倫浴于池有神
　　　鵲銜朱果置季女衣季女含口中忽已入腹遂有
　　　身告恩古倫正古倫曰吾身重不能飛昇奈何答
　　　曰吾等列仙籍無他虞也此
天授爾娠俟免身來未晚言已别去季女尋産一男生而
　　　能言體貌竒異及長母告以吞朱果有身之故因
　　　命之曰汝姓愛新覺羅名布庫哩雍順
天生汝以定亂國其往治之汝順流而往即其地也與小
　　　舠乗之母遂凌空去舠順流至河步乃登岸折栁
　　　及蒿為坐具端坐其上是時其地有三姓争為雄
　　　長日搆兵相讐殺亂靡由定有取水河步者見而
　　　異之歸語人曰汝等勿争吾取水河步見一男子
　　　察其貌非常人也
天必不虛生此人衆往觀皆以為異因詰所由來答曰我
　　　天女所生天男
天生我以定汝等之亂者且告以姓名衆曰此
天生聖人也不可使之徒行遂交手為舁迎至家三姓者
　　　議曰我等盍息争推此人為國主于是妻以女奉
　　　為貝勒其亂乃定遂居長白山北之俄朶理城
　　國號曰滿洲是為開基之始越數世以後不善撫其
　　　衆國人叛戕害宗族有㓜子遁于荒野國人追之
　　　㑹有神鵲止其首追者遥望鵲棲處疑為枯木中
　　　道而返乃得免隠其身以終自此後世俱徳鵲誡
　　　勿加害云數傳至
肇祖原皇帝生有智略慨然以恢復為志計誘先世讐人之
　　　後四千餘人至蘇克素䕶河之呼蘭哈逹誅其半以雪
祖讐執其半以捜舊業既得遂釋之于是
肇祖居赫圖阿拉地(在蘇克素䕶河嘉哈河之間後稱/)
　　(興京/)距俄朶理城西一千五百餘里
肇祖生子二長即
興祖直皇帝之祖生子三第三子即
興祖之父
興祖生子六長徳世庫次瑠闡次索長阿次即
景祖翼皇帝次寶朗阿次寶實
景祖承先業居赫圖阿拉地徳世庫居覺爾察地瑠闡居
　　　阿哈和洛地索長阿居和洛噶善地寶朗阿居尼
　　　瑪蘭地寶實居章嘉地分築五城距赫圖阿拉城
　　　近者五里逺者二十里環衛而居並稱寧古塔貝
　　　勒
景祖生子五長禮敦(後號巴圖魯追/封武功郡王)次額爾衮(後追封郡/王諡慧哲)
　　　次齋堪(後追封郡/王諡宣獻)次即
顯祖宣皇帝次塔察(後追封貝/勒諡恪恭)是時近地部落中有碩色
　　　納者生九子俱强悍又有嘉呼者生七子俱輕㨗
　　　多力嘗身披重鎧連躍九牛二族恃其强侵陵諸
　　　路
景祖素多才智子禮敦又英勇率諸貝勒往征盡滅之收
　　　服五嶺東蘇克素䕶河西二百里内諸部由此
　　國益强盛
顯祖嫡妃喜塔喇氏阿古都督女是為
宣皇后生子三長即
太祖髙皇帝
宣皇后孕十三月乃生嵗己未是為明嘉靖三十八年也
　　　次舒爾哈齊(後號逹爾漢巴圖/魯追封親王諡莊)次雅爾哈齊(後追/封郡)
　　　(王諡/通達)繼妃納喇氏生子一名巴雅喇(後號卓哩克/圖追封篤義)
　　　(貝勒諡/剛果)庶妃生子一名穆爾哈齊(後號青巴圖魯/追封誠毅貝勒)
　　　(諡勇/壯)
太祖年十嵗
宣皇后崩繼妃納喇氏撫育寡恩年十九俾分居予産獨
　　　薄後
顯祖知
太祖有才徳復厚與之仍辭讓諸弟先是望氣者言滿洲
　　　將有聖人出戡定衆亂統一諸國而履帝位
太祖龍顔鳯目偉軀大耳天表玉立聲若洪鐘儀度威重
　　　舉止非常英勇葢世騎射軼倫時國人咸稱為
聰睿貝勒
　
　
　
　
皇清開國方略卷首
　