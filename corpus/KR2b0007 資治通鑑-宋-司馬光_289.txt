
　資治通鑑卷二百八十八　宋　司馬光　撰
　　　　　　　　　　　　　　胡三省　音註
　後漢紀三(起著雍涒灘三月盡屠/維作噩凡一年有竒)
　　髙祖睿文聖武昭肅孝皇帝下
乾祐元年三月丙辰史𢎞肇起復加兼侍中　矦益家
富於財厚賂執政及史𢎞肇等由是大臣爭譽之(執政/謂蘓)
(逢吉楊邠等皆當/時大臣也譽音余)丙寅以益兼中書令行開封尹(行者/行尹)
(事未正/除也)　改廣晉為大名府(左傳晉卜偃曰魏/大名也取以名府)晉昌軍
為永興軍(以革晉命故改/廣晉與晉昌)　矦益盛毁王景崇於朝言
其恣横(矦益以王景崇欲殺已幸免/而歸朝故毁之横户孟翻)景崇聞益尹開封
知事已變内不自安且怨朝廷(怨朝廷不能體先帝遺/㫖反聴矦益之䜛也)
㑹詔遣供奉官王益如鳯翔徴趙匡賛牙兵詣闕趙思
綰等甚懼(趙思綰趙匡賛/牙校也見上卷)景崇因以言激之思綰途中
謂其黨常彦卿曰小太尉已落其手(趙思綰等本趙延/夀部曲故呼匡賛)
(為小太尉言匡賛入朝/為已落漢人之手也)吾屬至京師并死矣奈何彦卿
曰臨幾制變子勿復言(復扶/又翻)癸酉至長安永興節度副
使安友規巡檢喬守温出迎王益置酒於客亭(諸州鎮/皆有客)
(亭以為迎送/宴餞之所)思綰前白曰壕寨使已定舎館於城東(壕/寨)
(使掌營造浚築/及次舍下寨)今將士家屬皆在城中(趙思綰部兵先/從趙匡賛鎮長)
(安故家屬/在城中)欲各入城挈家詣城東宿友規等然之時思
綰等皆無鎧仗既入西門有州校坐門側思綰遽奪其
劒斬之其徒因大譟持白梃(校户教翻/梃徒鼎翻)殺守門者十餘
人分遣其黨守諸門思綰入府開庫取鎧仗給之友規
等皆逃去思綰遂據城集城中少年得四千餘人繕城
隍葺樓堞旬日間戰守之具皆僃(少詩照翻葺七/入翻堞達恊翻)王景
崇諷鳯翔吏民表景崇知軍府事朝廷患之甲戌徙靜
難節度使王守恩為永興節度使(欲以制趙思/綰難乃旦翻)徙保義
節度使趙暉為鳯翔節度使(欲以制/王景崇)並同平章事以景
崇為邠州留後令便道之官虢州伶人靖邊庭殺團練
使田令方驅掠州民奔趙思綰(靖姓也優伶之名與姓/通取一義所以為謔也)
(何氏姓苑曰靖姓齊靖郭君之後/風俗通曰靖姓單靖公之後也)至潼關(虢州西北至/潼關百有餘)
(里/)潼關守將出擊之其衆皆潰　初契丹主北歸至定
州(契丹主徳光北歸死于殺胡/林此謂卾約北歸至定州也)以義武節度副使耶律
忠為節度使徙故節度使孫方簡為大同節度使(晉齊/王開)
(運三年契丹主徳光以孫方簡為義武節度使實考異/曰實録方簡作方諌按方簡避周諱改名方諌  録誤)
(也/)方簡怨恚且懼入朝為契丹所留遷延不受命(恚於/避翻)
(朝直/遥翻)帥其黨三千人保狼山故寨(孫方簡兄弟保狼山/見二百八十五卷晉)
(開運三年帥/讀曰率下同)控守要害契丹攻之不克未幾遣使請降
(幾居/豈翻)帝復其舊官以扞契丹(復以為義/武節度使)邪律忠聞鄴都
既平(去年十一月杜重威/降鄴都平事見上卷)常懼華人為變詔以成徳留
後劉在明為幽州道馬步都部署使出兵經略定州未
行忠與滿達勒焚掠定州悉驅其人弃城北去(定州東/至鎮州)
(止隔祁州耳契丹聞鎮/州將出兵故弃城而去)孫方簡自狼山帥其衆數百還
據定州又奏以弟行友為易州刺史方遇為泰州刺史
毎契丹入寇兄弟奔命(奔命者奔走/以救急也)契丹頗畏之於是
晉末州縣䧟契丹者皆復為漢有矣丙子以劉在明為
成徳節度滿達勒至其國契丹主責失守滿達勒不服
曰因朝廷徵漢官致亂耳(謂徵馮道等也/事見上卷上年)契丹主鴆殺
之　蘇逢吉等為相多遷補官吏楊邠以為虚費國用
所奏多抑之逢吉等不悦中書侍郎兼户部尚書同平
章事李濤上疏言今關西紛擾外禦為急(上時/掌翻)二樞密
皆佐命功臣官雖貴而家未富宜授以要害大鎮(李濤/之疏)
(承蘓逢吉之意也二/樞密謂楊邠郭威)樞機之務在陛下目前易以裁決
(易以/䜴翻)逢吉禹珪自先帝時任事皆可委也楊邠郭威聞
之見太后泣訴稱臣等從先帝起艱難中今天子聴人
言欲弃之於外况關西方有事(謂岐雍/舉兵反)臣等何忍自取
安逸不顧社稷若臣等必不任職乞留過山陵太后怒
以讓帝曰國家勲舊之臣奈何聴人言而逐之帝曰此
宰相所言也因詰責宰相(詰去/吉翻)濤曰此疏臣獨為之它
人無預丁丑罷濤政事勒歸私第(為將相交/惡張本)　是日邠
涇同華四鎮(邠帥王守恩涇帥史匡威同帥/張彦威華帥扈從珂華户化翻)俱上言䕶
國節度使兼中書令李守貞與永興鳯翔同反(趙思綰/據永興)
(王景崇/據鳯翔)始守貞聞杜重威死而懼(杜重威死見上/卷是年正月)隂有
異志自以晉世嘗為上將有戰功(李守貞破契丹于馬/家口而克青州又破)
(契丹於陽城/其功不細)素好施得士卒心(好呼到翻/施式豉翻)漢室新造天
子年少初立(少詩/照翻)執政皆後進有輕朝廷之志乃招納
亡命養死士治城塹繕甲兵晝夜不息遣人間道齎蠟
丸結契丹屢為邉吏所獲(治直之翻/間古莧翻)浚儀人趙修已素
善術數(舊唐書地理志浚儀故縣隋置在今縣北三十/里唐武徳四年移縣于州北羅城内貞觀元年)
(移於州西一/里後治郭下)自守貞鎮滑州署司户參軍累從移鎮(晉/開)
(運初李守貞鎮義成後徙鎮泰/寜天平歸徳至是鎮䕶國為亂)為守貞言時命不可勿
妄動(為于/偽翻)前後切諌非一守貞不聴乃稱疾歸鄉里僧
摠倫以術媚守貞言其必為天子守貞信之又嘗㑹將
佐置酒引弓指䑛掌虎圖曰吾有非常之福當中其舌
一發中之(䑛直氏翻/中竹仲翻)左右皆賀守貞益自負㑹趙思綰
據長安奉表獻御衣於守貞守貞自謂天人恊契乃自
稱秦王遣其驍將平陸王繼勲據潼關(舊唐書地理志/陜州平陸縣隋)
(之河北縣也唐天寳三載陜郡太守李齊物開三門石/下得㦸大刃有平陸篆字因改為平陸縣九域志平陸)
(縣在陜州/北五里)以思綰為晉昌節度使同州距河中最近(河/中)
(府西至同州/六十里耳)匡國節度使張彦威(録考異曰周太祖實/  作彦成葢避周祖)
(諱薛史因之/今從廣本)常詗守貞所為(詗古永翻/又翾正翻)奏請先為之備
詔滑州馬軍都指揮使羅金山將部兵戍同州故守貞
起兵同州不為所併金山雲州人也　定難節度使李
彛殷發兵屯境上奏稱去三載前(難乃旦翻/去已往也)羌族㖡母
(龍龕手鏡㖡音/夜母讀如謨)殺綏州刺史李仁裕叛去請討之慶州
上言請益兵為備(以備/羌也)詔以司天言今歲不利先舉兵
諭止之　夏四月辛巳陜州都監王玉奏克復潼關(監/古)
(衘/翻)　帝與左右謀以太后怒李濤離間(間古/莧翻)欲更進用
二樞密以明非帝意左右亦疾二蘓之專欲奪其權共
勸之(二樞密楊邠郭威/二蘓逄吉禹珪)壬午制以樞密使楊邠為中書
侍郎兼吏部尚書同平章事樞密使郭威為樞密使又
加三司使王章同平章事凡中書除官諸司奏事帝皆
委邠斟酌自是三相拱手(三相竇貞固蘇/逢吉蘇禹珪)政事盡決於
邠事有未更邠所可否者(更工衡/翻經也)莫敢施行遂成凝滯
三相每進擬用人茍不出邠意雖簿尉亦不之與邠素
不喜書生(喜許/記翻)常言國家府廪實甲兵彊乃為急務至
於文章禮樂何足介意既恨二蘇排已(以其使李濤上/疏請出二樞密)
(為外/鎮也)又以其除官太濫為衆所非欲矯其弊由是艱於
除拜士大夫往往有自漢興至亡不霑一命者(此所謂/士大夫)
(指言内外在官之/人命言漢朝之命)凡門䕃及百司入仕者悉罷之(門䕃/謂任)
(子也百司入仕/所謂流外也)雖由邠之愚蔽時人亦咎二蘇之不公
所致云　以鎮寧節度使郭從義充永興行營都部署
將侍衞兵討趙思綰戊子以保義節度使白文珂為河
中行營都部署内客省使王峻為都監辛卯削奪李守
貞官爵命文珂等㑹兵討之乙未以寧江節度使侍衞
步軍都指揮使尚洪遷為西面行營都虞侯(寧江軍䕫/州時屬蜀)
(境尚洪遷/遥領也)　王景崇遷延不之邠州閲集鳯翔丁壯詐
言討趙思綰仍牒邠州㑹兵(王景崇欲并岐/邠之兵以舉事)　契丹主
如遼陽(漢遼東郡有遼陽縣大梁水與遼水㑹處也契/丹于此置遼陽府歐史自黄龍府西北行一千)
(三百里至遼陽府按遼陽府契丹之東/京舊勃海地距燕京二千五百一十里)故晉主與太后
皇后皆謁見(見賢/遍翻)有齊納爾者契丹主之妻兄也聞晉
主有女未嫁詣晉主求之晉主辭以㓜後數日契丹主
使人馳取其女而去與齊納爾　王景崇遺蜀鳯州刺
史徐彦書求通互市(遺唯/季翻)壬戌蜀主使彦復書招之
契丹主留晉翰林學士徐台符於幽州(徐台符從契丹/主北去見上卷)
(上/年)台符逃歸　五月乙亥滑州言河決魚池(魚池地名/河決之後)
(謂之魚/池口)　六月戊寅朔日有食之　辛巳以奉國左廂
都虞侯劉詞充河中行營馬步都虞侯　乙酉王景崇
遣使請降于蜀亦受李守貞官爵　髙從誨既與漢絶
(見上卷天/福十二年)北方商旅不至境内貧乏乃遣使上表謝罪
乞修職貢詔遣使慰撫之　西面行營都虞侯尚洪遷
攻長安傷重而卒(卒子/恤翻)　秋七月以工部侍郎李榖充
西南面行營都轉運使(為李榖見親任/于周朝張本)庚申加樞密使
郭威同平章事　蜀司空兼中書侍郎同平章事張業
性豪侈强市人田宅(以威力臨人人畏其威力不/得已而就與為市是為强市)藏匿
亡命於私第置獄繫負債者或歴年至有瘐死者(蘓林/曰瘐)
(病也囚徒病律名為瘐如淳曰/律囚以飢寒死曰瘐音勇主翻)其子檢校左僕射繼昭
好擊劒(好呼/到翻)嘗與僧歸信訪善劒者右匡聖都指揮使
孫漢韶與業有隙密告業繼昭謀反翰林承㫖李昊奉
聖控鶴馬步都指揮使安思謙復從而譛之(復扶/又翻)甲子
業入朝蜀主命壯士就都堂擊殺之下詔暴其罪惡籍
没其家樞密使保寧節度使兼侍中王處回亦專權貪
縱(王處回以節兼/侍中不在閬州)賣官鬻獄四方饋獻皆先輸處回次
及内府(此所謂四方止以/蜀之境上言之)家貲巨萬子徳鈞亦驕横(横/户)
(孟/翻)張業既死蜀主不忍殺處回聴歸私第處回惶恐辭
位以為武徳節度使兼中書令(王處回亦不/得至梓州)蜀主欲以
普豐庫使髙延昭茶酒庫使王昭逺為樞密使(普豐茶/酒二庫)
(使皆蜀/所置)以其名位素輕乃授通奏使知樞密院事(通奏/使亦)
(蜀所/置)昭逺成都人㓜以僧童從其師入府蜀髙祖愛其
敏慧令給事蜀主左右至是委以機務府庫金帛恣其
取與不復㑹計(復扶又翻㑹古外翻至于宋/興蜀主遂以用王昭逺亡國)　戊辰以
郭從義為永興節度使白文珂兼知河中行府事(時郭/從義)
(討長安就以永興節授之白文/珂討河中因使之知行府事)　蜀主以翰林承㫖尚
書左丞李昊為門下侍郎兼户部尚書翰林學士兵部
侍郎徐光溥為中書侍郎兼禮部尚書並同平章事
蜀安思謙謀盡去舊將(去羌/吕翻)又譛衞聖都指揮使兼中
書令趙廷隱謀反欲代其位夜發兵圍其第㑹山南西
道節度使李廷珪入朝極言廷隱無罪乃得免廷隱因
稱疾固請解軍職甲戍蜀主許之(史言蜀主/以新間舊)　鳯翔節
度使趙暉至長安乙亥表王景崇反狀益明請進兵擊
之　初髙祖鎮河東皇弟崇為馬步都指揮使與蕃漢
都孔目官郭威爭權有隙及威執政崇憂之節度判官
鄭珙勸崇為自全計崇從之珙青州人也(珙居/竦翻)八月庚
辰崇表募兵四指揮自是選募勇士招納亡命繕甲兵
實府庫罷上供財賦皆以備契丹為名朝廷詔令多不
稟承(於是之時劉崇則為跋扈然郭威既立/天下為周河東非素有備殆不能守也)　自河中
永興鳯翔三鎮拒命以來朝廷繼遣諸將討之昭義節
度使常思屯潼關白文珂屯同州趙暉屯咸陽(常思白/文珂不)
(敢逼河中趙暉/不敢逼鳯翔)惟郭從義王峻置柵近長安而二人相
惡如水火(近其靳翻惡如/字又烏路翻)自春徂秋皆相仗莫肯攻戰
帝患之欲遣重臣臨督壬午以郭威為西面軍前招慰
安撫使(章考異曰薛史周大祖記七月十三日授同平/  事即遣西征以安慰招撫為名八月六日發)
(離京師按漢隱帝周太祖實録七月加平章事制詞/無西征之言至八月壬午方受命出征葢薛史之誤)諸
軍皆受威節度威將行問䇿於太師馮道道曰守貞自
謂舊将為士卒所附願公勿愛官物以賜士卒則奪其
所恃矣威從之(郭威以卒伍之雄而問䇿於馮道之老/腐者觀其所以荅與威所以從則人之)
(材識不合乎道者則有之/若其量勢應物未可妄議)由是衆心始附於威(為郭威/得天下)
(張/本)詔白文珂趣河中趙暉趣鳯翔(趣七/喻翻)　甲申蜀主以
趙廷隱為太傅賜爵宋王國有大事就第問之　戊子
蜀改鳯翔曰岐陽軍(以鳯翔之地在/岐山之陽也)己丑以王景崇為
岐陽節度使同平章事　乙未以錢𢎞俶為東南兵馬
都元帥鎮海鎮東節度使兼中書令吳越國王　郭威
與諸將議攻討諸將欲先取長安鳯翔鎮國節度使扈
從珂曰今三叛連衡推守貞為主守貞亡則兩鎮自破
矣若捨近而攻逺萬一王趙拒吾前守貞掎吾後(掎居/蟻翻)
此危道也威善之於是威自陜州白文珂及寧江節度
使侍衞步軍都指揮使劉詞自同州常思自潼關三道
攻河中(九域志陜州北至河中二百三十七里同州東/至河中六十里潼關度河至河中一百餘里陜)
(失冉/翻)威撫養士卒與同苦樂小有功輒賞之微有傷常
親視之士無賢不肖有所陳啟皆温辭色而受之違忤
不怒小過不責(樂音洛忤/五故翻)由是將卒咸歸心於威始李
守貞以禁軍皆嘗在麾下受其恩施(施式䜴翻/下好施同)又士卒
素驕苦漢法之嚴謂其至則叩城奉迎可以坐而待之
(李守貞習見鳯翔太原之/事以楊思權期漢兵耳)既而士卒新受賜於郭威皆
忘守貞舊恩己亥至城下揚旗伐鼓踊躍詬譟(詬古侯/翻又許)
(侯/翻)守貞視之失色白文珂克西關城柵於河西(河中西/關城在)
(河西所以䕶蒲/津浮梁者也)常思柵於城南威柵於城西(常思郭威/葢近城立)
(柵/)未幾威以常思無将領才先遣歸鎮(幾居豈翻將即/亮翻下同遣常)
(思歸潞州史言郭/威能審人之能否)諸將欲急攻城威曰守貞前朝宿将
健鬭好施(施式/䜴翻)屢立戰功况城臨大河樓堞完固未易
輕也(易以/䜴翻)且彼馮城而鬭(馮讀/曰慿)吾仰而攻之何異帥士
卒投湯火乎(帥讀/曰率)夫勇有盛衰攻有緩急時有可否事
有後先不若且設長圍而守之使飛走路絶吾洗兵牧
馬坐食轉輸(輸舂/遇翻)温飽有餘俟城中無食公帑家財皆
竭(帑它/郎翻)然後進梯衝以逼之飛羽檄以招之彼之將士
脱身逃死父子且不相保况烏合之衆乎思綰景崇但
分兵縻之不足慮也(縻忙皮翻繫也史言郭威方畧/亦因周之史官潤色已成之文)乃
發諸州民夫二萬餘人使白文珂等帥之刳長壕築連
城列隊伍而圍之威又謂諸將曰守貞曏畏髙祖不敢
鴟張(曏謂昔時也鴟張言如鴟/之張翼欲髙舉逺飛也)以我輩崛起太原事功
未著有輕我心故敢反耳正宜靜以制之乃偃旗卧鼓
但循河設火鋪連延數十里畨步卒以守之遣水軍檥
舟於岸冦有潜往來者無不擒之於是守貞如坐網中
矣(鋪普故翻檥魚倚翻畨步卒者使步卒分畨迭守張/敬達之圍晉陽郭威之圍河中皆欲以持久制之然)
(敬達以敗郭威以勝者晉陽有援而河中無援也司馬/仲達急攻孟達而緩攻公孫淵亦以有援無援而為緩)
(急/耳)　蜀武徳節度使兼中書令王處回請老辛丑以太
子太傅致仕　南漢主(中國既國號曰漢故嶺/南之漢書南漢以别之)遣知制
誥宣化鍾允章(宣化漢領方縣地晉置晉興郡隋廢郡/置宣化縣及晉興縣唐以宣化為邕州)
(治所晉興/亦屬邕州)求昏於楚楚王希廣不許南漢主怒問允章
馬公復能經畧南土乎(復扶/又翻)對曰馬氏兄弟方爭亡於
不暇安能害我南漢主曰然希廣懦而吝嗇其士卒忘
戰日久此乃吾進取之秋也(為南漢舉兵/攻楚張本)　武平節度
使馬希萼請與楚王希廣各修職貢求朝廷别加官爵
(欲使潭朗/如二國然)希廣用天䇿府内都押牙歐𢎞練進奏官張
仲荀謀厚賂執政使拒其請九月壬子賜希萼及楚王
希廣詔書諭以兄弟宜相輯睦凡希萼所貢當附希廣
以聞希萼不從　蜀兵援王景崇軍于散關趙暉遣都
監李彦從襲擊破之(監考異曰實録戊辰郭諱上言都/  李彦從將兵掩襲州賊至大散)
(關殺賊三千餘其餘弃甲而遁漢隱帝實録九月李彦/從敗蜀兵于散關而蜀後主實録無之蜀實録十月安)
(思謙敗漢兵於時家竹林遂焚蕩寳雞十二月又敗漢/兵于玉女潭而漢實録無之葢兩國各舉其勝而諱其)
(敗耳然漢實録言官軍不滿萬人而蜀兵數倍是二三/萬人非小役也豈得全不書殺三千人非小敗也豈十)
(月遽能再舉葢九月止是蜀邊將小出兵為漢所敗漢/将因張大而奏之耳又蜀實録十月但云思謙退次鳯)
(州不云歸興元十二月云思謙自/興元進次鳯州葢十月脱畧耳)蜀兵遁去　蜀主以
張業王處回執政事多壅蔽己未始置匭函(匭居/洧翻)後改
為獻納函　王景崇盡殺矦益家屬七十餘人(怨矦益/之毁已)
(於朝/也)益子前天平行軍司馬仁矩先在外得免庚申以
仁矩為隰州刺史仁矩子延廣尚在襁褓乳母劉氏以
己子易之(凡擇乳母必取新生子/者許之攜子故得以易)抱延廣而逃乞食至
于大梁歸子益家　李守貞屢出兵欲突長圍皆敗而
返遣人齎蠟丸求救于唐蜀契丹皆為邏者所獲(邏郎/佐翻)
城中食且盡殍死者日衆(殍被/表翻)守貞憂形於色召摠倫
詰之(摠倫媚守貞見上/三月詰去吉翻)摠倫曰大王當為天子人不能
奪但此分野有災(分扶/問翻)待磨滅將盡只餘一人一騎乃
大王鵲起之時也(荘子曰鵲上髙城乗危而巢於髙枝/之巔城壞巢折凌風而起故君子之)
(居世也得時則義/行失時則鵲起)守貞猶以為然冬十月王景崇遣其
子徳讓趙思綰遣其子懐乂見蜀主于成都戊寅景崇
遣兵出西門趙暉擊破之遂取西關城景崇退守大城
塹而圍之數挑戰不出(數所角翻/挑徒了翻)暉潜遣千餘人擐甲
執兵(擐音/宦)効蜀旗幟循南山而下(幟昌/志翻)令諸軍聲言蜀
兵至矣景崇果遣兵數千出迎之暉設伏掩擊盡殪之
(殪壹/計翻)自是景崇不復敢出(復扶/又翻)蜀主遣山南西道節度
使安思謙將兵救鳯翔左僕射兼門下侍郎同平章事
母昭裔上疏諫曰臣竊見莊宗皇帝志貪西顧前蜀主
意欲北行(志貪西顧言後唐莊宗利蜀之富而伐之也/前蜀主謂王衍意欲北行言其鋭意幸秦州)
(也事並見荘宗/紀上時掌翻)凡在庭臣皆貢諫疏殊無聴納有何所
成只此兩朝可為鑒誡不聴又遣雄武節度使韓保貞
引兵出汧陽以分漢兵之勢(汧陽縣屬隴州九域志在/州東六十七里汧苦堅翻)
王景崇遣前義成節度使酸棗李彦舜等逆蜀兵(酸棗/古縣)
(唐屬汴州九域志/在州東北九十里)丙申安思謙屯右界(右界葢寳雞西/界漢蜀分彊處)
(也/)漢兵屯寳雞思謙遣眉州刺史申貴將兵二千趣模壁
(趣七/喻翻)設伏於竹林丁酉旦貴以兵數百壓寳雞而陳(陳/讀)
(曰/陣)漢兵逐之遇伏而敗蜀兵逐北破寳雞寨蜀兵去漢
兵復入寳雞(復扶/又翻)己亥思謙進屯渭水(渭水過寳/雞縣北)漢益
兵五千戍寳雞思謙畏之謂衆曰糧少敵强宜更為後
圖辛丑退屯鳯州尋歸興元(興元安思/謙本鎮也)貴潞州人也
荆南節度使南平文獻王髙從誨寢疾以其子節度副
使保融判内外兵馬事癸卯從誨卒(年五/十八)保融知留後
(保融從誨第三子史/不言其得立之因)　彰武節度使髙允權與定難節
度使李彞殷有隙(延州北至夏州三百八十里二/鎮接境違言易生難乃旦翻)李守
貞密求援於彞殷發兵屯延丹境上聞官軍圍河中乃
退甲辰允權以狀聞彞殷亦自訴朝廷和解之　初髙
祖入大梁太師馮道太子太傅李崧皆在真定(事見上/卷天福)
(十二/年)髙祖以道第賜蘇禹珪崧第賜蘓逢吉崧第中瘞
藏之物及洛陽别業(瘞於計翻别置田園於它/所謂之别業亦謂之莊)逢吉盡
有之及崧歸朝自以形迹孤危(石晉之時漢髙祖夙有/憾于李崧即位後崧始)
(歸朝故/内懼)事漢權臣常惕惕謙謹多稱疾杜門而二弟嶼
㠖(嶼以與翻/㠖宜﨑翻)與逢吉子弟俱為朝士時乗酒出怨言云
奪我居第家貲逢吉由是惡之未幾(惡烏路翻/幾居豈翻)崧以兩
京宅劵獻於逢吉逢吉愈不悦翰林學士陶榖先為崧
所引用復從而譛之(復扶/又翻)漢法既嚴而侍衞都指揮使
史𢎞肇尤殘忍寵任孔目官解暉(解户買翻姓也鄭樵/姓氏畧曰自唐叔虞)
(食邑于解今解縣也至春/秋之時晉有解狐解揚)凡入軍獄者使之隨意鍛錬無不自
誣及三叛連兵(三叛謂李守貞/王景崇趙思綰)羣情震動民間或訛言相驚駭
𢎞肇掌部禁兵廵邏京城(部者部分之/也邏郎佐翻)得罪人不問輕重於法
何如皆専殺不請或決口斮筋折脛無虚日雖姦盜屛跡而寃
死者甚衆莫敢辯訴(斷音短斮側畧翻拆而設翻脛/戸定翻屏卑郢翻又卑正翻)李嶼僕夫
葛延遇為嶼販鬻多所欺匿嶼抶之(抶丑/栗翻)督其負甚急延遇與
蘓逢吉之僕李澄謀上變告嶼謀反(孔子有言治家者不敢/失於臣妾而况居昏暴)
(之朝乎上/時掌翻)逢吉聞而誘致之(誘音/酉)因召崧至第收送侍
衞獄(侍衞獄即侍衛司/獄所謂軍獄也)嶼自誣云與兄崧弟㠖甥王凝
及家僮合二十人謀因山陵發引(引羊/晉翻)縱火焚京城作
亂又遣人以蠟書入河中城結李守貞又遣人召契丹
兵及具獄上(上時/掌翻)逢吉取筆改二十為五十字十一月
甲寅下詔誅崧兄弟家屬及辭所連及者皆陳尸於市
(蘓逢吉取李崧之家貲又從而夷其家曽未朞年逢吉/亦身死而家破天道不逺人猶冒貨而不顧可哀也哉)
仍厚賞葛延遇等時人無不寃之自是士民家皆畏憚
僕𨽻往往為所脅制它日祕書郎真定李昉詣陶榖(昉/甫)
(兩/翻)榖曰君於李侍中近逺昉曰族叔父榖曰李氏之禍
榖有力焉昉聞之汗出榖邠州人也本姓唐避晉髙祖
諱改焉(姓譜姓苑皆謂陶姓唐姓並出陶/唐氏之後唐榖之改姓陶据此也)史𢎞肇尤惡
文士(惡烏/路翻)常曰此屬輕人難耐每謂吾輩為卒(此事亦/誠有之)
(但以此而例惡/文士則過矣)𢎞肇領歸徳節度使委親吏楊乙收屬
府公利乙依勢驕横(史𢎞肇領宋州節而掌侍衞留京/師使節度副使治府事副使其屬)
(也故謂之屬府公利言公/取所當得者横户孟翻)合境畏之如𢎞肇副使以下
望風展敬乙皆下視之月率錢萬緡以輸𢎞肇士民不
勝其苦(史言史𢎞肇所謂公利其實皆/虐民而取之輸舂遇翻勝音升)　初沈丘人舒
元(沈丘古寢丘也唐神龍二年改曰沈丘屬潁/州九域志在州西一百一十里沈式荏翻)嵩山道
士楊訥俱以遊客干李守貞守貞為漢所攻遣元更姓
朱訥更姓李名平間道奉表求救於唐(朱元遂留為南/唐用間古莧翻)
唐諌議大夫查文徽(查鉏/加翻)兵部侍郎魏岑請出兵應之
唐主命北面行營招討使李金全將兵救河中以清淮
節度使劉彦貞副之(唐置清淮/軍于夀州)文徽為監軍使岑為㳂
淮巡檢使軍于沂州之境金全與諸將方㑹食候騎白
有漢兵數百在澗北皆羸弱(羸倫/為翻)請掩之金全令曰敢
言過澗者斬(過音/戈)及暮伏兵四起金鼓聞十餘里(聞音/問)
金全曰曏可與之戰乎時唐士卒厭兵莫有鬭志又河
中道逺勢不相及丙寅唐兵退保海州(是時沂州屬漢/海州屬唐九域)
(志沂州之界東南/至海州一百里)唐主遺帝書謝請復通商旅(與中國/絶和故)
(商旅不通今遺書謝前過請復/通商旅遺唯季翻復扶又翻)且請赦守貞朝廷不報
　壬申葬睿文聖武昭肅孝皇帝于睿陵(睿陵在河南/府告成縣)
廟號髙祖　十二月丁丑以髙保融為荆南節度使同
平章事　辛巳南漢主以内常侍吳懐恩為開府儀同
三司西北面招討使將兵擊楚攻賀州楚王希廣遣決
勝指揮使徐知新等將兵五千救之未至南漢人已拔
賀州鑿大穽於城外覆以竹箔加上(以竹箔覆穽而加/土於竹箔之上穽)
(才性翻覆敷又/翻箔白各翻)下施機軸自塹中穿宂通穽中知新等
至引兵攻城南漢遣人自穴中發機楚兵悉陷南漢出
兵從而擊之楚兵死者以千數知新等遁歸希廣斬之
南漢兵復陷昭州(復扶又翻九域志賀州/西至昭州三百餘里)　王景崇累
表告急于蜀蜀主命安思謙再出兵救之壬午思謙自
興元引兵屯鳯州請先運糧四十萬斛乃可出境蜀主
曰觀思謙之意安肻為朕進取(為于/偽翻)然亦發興州興元
米數萬斛以饋之戊子思謙進屯散關遣馬步使髙彦
儔眉州刺史申貴擊漢箭筈安都寨破之(筈音括箭筈/嶺名有箭筈)
(關/)庚寅思謙敗漢兵於玉女潭(敗補/邁翻)漢兵退屯寳雞思
謙進屯模壁韓保貞出新關(新關在隴州汧源縣西唐/大中六年隴州防禦使薛)
(逵徙築謂之安戎關汧隴之人謂大震為故關/安戎為新關九域志隴州汧源縣有新關鎮)壬辰軍
于隴州神前漢兵不出保貞亦不敢進趙暉告急于郭
威威自往赴之時李守貞遣副使周光遜禆將王繼勲
聶知遇守城西(聶尼輙翻姓也姓苑楚大/夫食采於聶因以為氏)威戒白文珂
劉詞曰賊茍不能突圍終為我禽萬一得出則吾不得
復留於此成敗之機於是乎在賊之驍鋭盡在城西我
去必来突圍爾曹謹備之威至華州聞蜀兵食盡引去
(軍考異曰十國紀年蜀廣政十二年正月甲寅思謙以/  食匱竭自模壁退次鳯州上表待罪葢去年冬末已)
(退軍明年正月表始到成都耳今/從周太祖實錄模壁一作模壁)威乃還(還從/宣翻)韓保貞
聞安思謙去亦退保弓川寨(九域志秦州東一百/六十五里有弓門寨)　蜀
中書侍郎兼禮部尚書同平章事徐光溥坐以豔辭挑
前蜀安康長公主(桃徒了翻/長知兩翻)丁酉罷守本官
　　隱皇帝上(諱承祐髙祖第二子也/)
乾祐二年春正月乙巳朔大赦　郭威將至河中(自華/州還)
(也/)白文珂出迎之戊申夜李守貞遣王繼勲等引精兵
千餘人循河而南襲漢柵坎岸而登遂入之(此漢兵柵/於河西者)
(也王繼勲知漢兵據河之西以臨河東守/備必厚故循河而南坎岸而上以攻之)縱火大譟軍
中狼狽不知所為劉詞神色自若下令曰小盜不足驚
也帥衆擊之(帥讀/曰率)客省使閻晉卿曰(梁有客省使副宋/因之掌四方進奉)
(及四夷朝貢牧伯朝覲賜酒饌甕餼宰相近臣/禁軍將校節級諸州進奉使賜物回詔之事)賊甲皆
黄紙為火所照易辨耳(易以/䜴翻)柰衆無鬬志何禆將李韜
曰安有無事食君禄有急不死鬬者邪援矟先進(援于/元翻)
(矟音/槊)衆從之河中兵退走死者七百人繼勲重傷僅以
身免己酉郭威至劉詞迎馬首請罪威厚賞之曰吾所
憂正在於此微兄健鬬(微無/也)幾為虜嗤(用漢光武語幾/居依翻嗤丑之)
(翻/)然虜伎殫於此矣(伎渠/綺翻)晉卿忻州人也守貞之欲攻
河西柵也先遣人出酤酒於村墅或貫與不責其直邏
騎多醉(酤音沽墅承與翻貫/始制翻邏郎佐翻)由是河中兵得潜行入寨
幾至不守郭威乃下令將士非犒宴毋得私飲(犒苦/到翻)愛
將李審晨飲少酒(少酒言所飲不/多也少詩沼翻)威怒曰汝為吾帳下
首違軍令何以齊衆立斬以徇　甲寅蜀安思謙退屯
鳯州上表待罪蜀主釋不問(軍行逗撓者必誅/釋而不問為失刑)　詔以
靜州𨽻定難軍(唐置静邉州都督於銀州界/以處党項降者難乃旦翻)二月辛未
李彛殷上表謝彛殷以中原多故有輕傲之志每藩鎮
有叛者常隂助之邀其重賂朝廷知其事亦以恩澤羈
縻之(史言拓拔據銀夏漸以驁/桀遂成宋朝繼遷之叛)　淮北羣盜多請命於
唐唐主遣神衞都虞侯皇甫暉等將兵萬人出海泗以
招納之(皇甫暉即與趙在禮作亂以成後唐莊宗之禍/者也奔南唐見二百八十六卷髙祖天福十二)
(年海泗/二州名)蒙城鎮將咸師朗等降於暉(䝉城隋之山桑縣/唐天寳元年更名)
(䝉城屬亳州九域志/在州南一百六十里)徐州將成徳欽敗唐兵於峒峿鎮
(峒達貢翻又嵸/董翻峿五乎翻)俘斬六百級暉等引歸晉李太后詣契
丹主請依漢人城寨之側給田以耕桑自贍契丹主許
之并晉主遷於建州(歐史曰自遼陽府東南行千二百/里至建州今按建州在遼陽之西)
(北其南則義州其北則土河土河之北則契丹之中京/大定府大定府南至燕京一千一百五十里北至上京)
(臨潢府七百里金人疆域圖建州南至燕京一千二百/四十五里遼陽府治遼陽縣至燕京二千二百一十里)
(薛史曰自遼陽行十數日過儀州霸州至建州陳/元靚曰大元建州領建平永霸二縣屬大定府路)未至
安太妃卒於路遺令必焚我骨南向颺之(颺余/章翻)庶幾魂
魄歸達于漢(白虎通曰魂者沄也沄沄行不休/也魄者迫也迫迫然著於人也)既至建
州得田五十餘頃晉主令從者耕其中以給食(從才/用翻)頃
之舒嚕王遣騎取晉主寵姬趙氏聶氏而去舒嚕王者
契丹主徳光之子也　三月己未以歸徳牙内指揮使
史徳珫領忠州刺史(珫昌中翻忠/州時屬蜀)徳珫𢎞肇之子也頗
讀書常不樂父之所為(樂音/洛)有舉人呼譟於貢院門蘓
逢吉命執送侍衛司欲其痛箠而黥之(呼火故翻箠止/橤翻貢院門禮)
(部貢院門也五季自梁以來雖皆右武之時而諸州取/解禮部試進士未嘗廢唐明宗天成二年勑新及第進)
(士有聞喜宴今後逐年賜錢四百貫其進士試詩賦文/䇿帖經對義葢朝廷猶重科舉之士故史徳珫雖將家)
(子亦愛/䕶士流)徳珫言於父曰書生無禮自有臺府治之非軍
務也此乃公卿欲彰大人之過耳(謂蘓逄吉知史𢎞肇/不喜書假手以逞若)
(堕其術是自彰/已過治直之翻)𢎞肇大然之即破械遣之　楚將徐進
敗蠻於風陽山斬首五千級(敗補/邁翻)　夏五月壬午太白
晝見(見賢/遍翻)民有仰視之者為邏卒所執(邏郎/佐翻)史𢎞肇腰
斬之　河中城中食且盡民餓死者什五六癸卯李守
貞出兵五千餘人齎梯橋分五道以攻長圍之西北隅
郭威遣都監吳䖍裕引兵横擊之河中兵敗走殺傷大
半奪其攻具五月丙午守貞復出兵又敗之(復扶/又翻)擒其
將魏延朗鄭賔壬子周光遜王繼勲聶知遇帥其衆千
餘人來降(周光遜王繼勲李守貞/之驍将也帥讀曰率)守貞將士降者相繼
威乗其離散庚申督諸軍百道攻之(此司馬文王取/諸葛誕之故智)
趙思綰好食人肝嘗面剖而膾之(好呼到翻按禮記内/則聶而細切之者為)
(膾盜跖膾人肝而餔之荘子寓言/耳豈知後世真有趙思綰者乎)膾盡人猶未死又好
以酒吞人膽謂人曰吞此千枚則膽無敵矣及長安城
中食盡取婦女㓜稚為軍糧(椎直/利翻)日計數而給之毎犒
軍輒屠數百人如羊豕法思綰計窮不知所出郭從義
使人誘之初思綰少時(犒苦到翻誘音/酉少詩照翻)求為左驍衞上
將軍致仕李肅僕肅不納曰是人目亂而語誕(誕徒旱/翻大言)
(謂之/誕)它日必為叛臣肅妻張氏全義之女也(張全義鎮/洛著功名)
(于梁唐/之間)曰君今拒之後且為患乃厚以金帛遺之(遺唯/季翻)
及思綰據長安肅閒居在城中思綰數就見之拜伏如
故禮(天福十二年趙在禮自長安朝契丹其禆將留長/安者作亂李肅討誅之是其威望必重趙思綰又)
(懐其疇昔之惠故雖竊據其見肅/也猶如奴事主之禮數所角翻)肅曰是子亟來且汙
我欲自殺(亟去吏翻/汚烏故翻)妻曰曷若勸之歸國(史言李肅/之妻有智)㑹
思綰問自全之計肅乃與判官程讓能説思綰曰(説式/芮翻)
公本與國家無嫌但懼罪耳今國家三道用兵俱未有
功(三道用兵謂郭威攻河中趙/暉攻鳯翔郭從義攻思綰也)若以此時翻然改圖朝
廷必喜自可不失富貴孰與坐而待斃乎思綰從之遣
使詣闕請降乙丑以思綰為華州留後(以為鎮國/軍留後)都指
揮使常彦卿為虢州刺史令便道之官(不使入朝所以/安其反側之心)
　吳越内牙都指揮使鈄淊胡進思之黨也(吳考異曰/  越備史)
(十國紀年鈄姓皆金旁斗按何氏姓苑元和姓纂皆無/此姓今按字書鈄音他口徒口二切皆云姓也余又按)
(廣韻云鈄姓/出姓苑也)或告其謀叛辭連丞相𢎞億吳越王𢎞俶
不欲窮治貶滔於處州(治直/之翻)　六月癸酉朔日有食之
　秋七月甲辰趙思綰釋甲出城受詔郭從義以兵守
其南門復遣還城(復扶又翻還從/宣翻又如字)思綰求其牙兵及鎧
仗從義亦給之思綰遷延收斂財賄三改行期從義等
疑之密白郭威請圖之威許之壬子從義與都監南院
宣徽使王峻(當作宣徽/南院使)按轡入城處于府舍(處昌/吕翻)召思
綰酌别因執之并常彦卿及其父兄部曲三百人皆斬
於市　甲寅郭威攻河中克其外郭李守貞收餘衆退
保子城諸將請急攻之威曰夫鳥窮則啄况一軍乎涸
水取魚安用急為壬戌李守貞與妻及子崇勲等自焚
威入城獲其子崇玉等及所署丞相靖􁀙孫愿樞密使
劉苪國師總倫等送大梁磔於市(靖姓也􁀙其名􁀙同/都翻與嵞同説文禹)
(㑹諸侯於塗山之塗/作嵞磔音竹格翻)徵趙修已為翰林天文(以趙修己/數諌李守)
(貞也盛唐有天文博士天文生皆屬司/天監其待詔於翰林院者曰翰林天文)威閲守貞文書
得朝廷權臣乃藩鎮與守貞交通書詞意悖逆欲奏之
(悖蒲妹翻/又蒲沒翻)祕書郎榆次王溥諫曰魑魅乗夜爭出見日
自消(魑丑知翻魅明祕翻/魑魅野鬼山精之屬)願一切焚之以安反側威從
之(王漙之進用於周由此言也郭威西征于外則得李/榖王溥於内則得范質此豈一時倔彊武人之所能)
(及/哉)三叛既平(是時鳯翔猶未平也/因帝驕縱而槩言之)帝浸驕縱與左右狎
暱(暱尼/質翻)飛龍使瑕丘後匡賛(後讀如字姓也鄭樵氏族/畧云後姓望出東海開封)
(有此/姓)茶酒使太原郭允明以謟媚得幸帝好與之為廋
辭醜語(廋辭隱語也好呼/到翻廋所鳩翻)太后屢戒之帝不以為意癸
亥太常卿張昭上言宜親近儒臣講習經訓不聴(近其/靳翻)
昭即昭逺避髙祖諱改之　戊辰加永興節度使郭從
義同平章事徙鎮國節度使扈從珂為䕶國節度使以
河中行營馬步都虞侯劉詞為鎮國節度使　唐主復
進用魏岑(魏岑以罪黜見二百八十六卷髙祖/天福十二年唐主之保大五年也)吏部郎
中㑹稽鍾謨尚書員外郎李徳明始以辯慧得幸參預
國政(㑹古/外翻)二人皆恃恩輕躁雖不與岑為黨而國人皆
惡之户部員外郎范沖敏性狷介(惡烏路翻/狷吉掾翻)乃教天威都
虞侯王建封上書歴詆用事者請進用正人唐主謂建
封武臣典兵不當干預國政大怒流建封於池州未至
殺之沖敏弃市唐主聞河中破以朱元為駕部員外郎
待詔文理院李平為尚書員外郎(李守貞遣朱元李平/至唐見去年十一月)
(文理院南唐所置尚書員外郎無/曹局葢於二十四司郎員外置也)　吳越王𢎞俶以丞
相𢎞億判明州(以鈄淊事/出𢎞億)　西京留守同平章事王守
恩性貪鄙專事聚斂(斂力/贍翻)䘮車非輸錢不得出城下至
抒厠行乞之人不免課率(抒叙吕翻抒厠取人家虎子/寫去穢惡渫水洗之者也)
或縱麾下令盜人財有富室娶婦守恩與俳優數人往
為賔客得銀數鋌而返(賔一作賀/鋌徒鼎翻)八月甲申郭威自河
中還過洛陽守恩自恃位兼將相(留守節度使同平章/事所謂位兼将相也)
肩輿出迎威怒以為慢已辭以浴不見即以頭子命保
義節度使同平章事白文珂代守恩為留守(沈括曰後/唐莊宗復)
(樞密使郭崇韜安重誨相繼為之始分領政事不關由/中書直行下者謂之宣如中書之勅小事則發頭子擬)
(堂帖/也)文珂不敢違守恩猶坐客次(客次猶今言客位也/坐于客次以俟見)
吏白新留守已視事於府矣守恩大驚狼狽而歸見家
屬數百已逐出府在通衢矣朝廷不之問以文珂兼侍
中充西京留守
　歐陽修論曰自古亂亡之國必先壊其法制(壊音/怪)而
　後亂從之此勢之然也五代之際是已文珂守恩皆
　漢大臣而周太祖以一樞密使頭子而易置之如更
　戍卒(更工/衡翻)是時太祖未有無君之志而所為如此者
　葢習為常事故文珂不敢違守恩不敢拒太祖既處
　之不疑(處昌/吕翻)而漢廷君臣亦置而不問豈非綱紀壊
　亂之極而至於此歟(余按唐閔帝之初朱𢎞昭馮贇/以樞密院宣易置諸鎮以致潞)
　(王之亂雖成敗不同而/樞密權重則有自來矣)是以善為天下慮者不敢忽
　於微而常杜其漸也可不戒哉
守恩至大梁恐獲罪廣為貢獻重賂權貴朝廷亦以守
恩首舉潞州歸漢(事見二百八十六/卷天福十二年)故宥之但誅其用
事者數人而已　馬希萼悉調朗州丁壯為鄉兵(調徒/釣翻)
造號靜江軍(造號言創/立軍號也)作戰艦七百艘(艦户黯翻/艘蘓遭翻)將攻
潭州其妻苑氏諫曰(姓苑商武丁子子文受封於苑因/以為氏左傳齊有大夫苑何忌趙)
(明城金石録有漢荆州從事苑鎮碑曰其先出苑柏何/為晉樂正世掌朝禮之制又有苑子園寔能掌隂陽之)
(理按姓氏志皆云苑氏出苑何忌之後今此碑所謂苑/柏何與子園左傳國語皆無其人故録之以傳知者)
兄弟相攻勝負皆為人笑不聴引兵趣長沙(趣七/喻翻)馬希
廣聞之曰朗州吾兄也不可與爭當以國讓之而已劉
彦瑫李𢎞臯固爭以為不可乃以岳州刺史王贇為都
部署戰棹指揮使以彦瑫監其軍己丑大破希萼於僕
射洲獲其戰艦三百艘贇追希萼將及之希廣遣使召
之曰勿傷吾兄贇引兵還贇環之子也(還從宣翻又如/字王環馬氏之)
(良将/也)希萼自赤沙湖乗輕舟遁歸(赤沙湖在洞庭湖西/與洞庭湖通水經注)
(云澧水與赤沙湖水㑹/湖水北通江而南注澧)苑氏泣曰禍將至矣余不忍見
也赴井而死　戊戌郭威至大梁入見帝勞之(見賢遍/翻勞力)
(到/翻)賜金帛衣服玉帶鞍馬辭曰臣受命期年(去年七月/命郭威西)
(征至是踰朞/矣期讀曰朞)　僅克一城何功之有且臣將兵在外凡
鎮安京師供億所須使兵食不乏皆諸大臣居中者之
力也臣安敢獨膺此賜請徧賞之又議加方鎮辭曰楊
邠位在臣上未有茅王(時楊邠為樞密使位在/郭威上未嘗領節鎮)且帷幄
之臣不可以𢎞肇為比(郭威自言職居近密乃帷幄之/臣史𢎞肇掌侍衞兵所以領節)
(不可以/為比)九月壬寅徧賜宰相樞密宣徽三司侍衞使九
人與威如一(時宰相三人竇貞固蘓逢吉蘓禹珪樞密/使楊邠宣徽使王峻吳䖍裕三司使王章)
(侍衞使史𢎞肇凡八人餘一人則/未之知也或者併郭威為九人歟)帝欲特賞威辭曰運
籌建畫出於廟堂發兵饋糧資於藩鎮暴露戰鬭在於將
士而功獨歸臣臣何以堪之乙巳加威兼侍中史𢎞肇
兼中書令辛亥加竇貞固司徒蘇逢吉司空蘇禹珪左
僕射楊邠右僕射諸大臣議以朝廷執政溥加恩恐藩
鎮觖望(觖窺瑞翻又古/宂翻怨望也)乙卯加天雄節度使髙行周守
太師山南東道節度使安審琦守太傅泰寧節度使符
彦卿守太保河東節度使劉崇兼中書令己未加忠武
節度使劉信天平節度使慕容彦超平盧節度使劉銖
並兼侍中辛酉加朔方節度使馮暉定難節度使李彞
殷(難乃/旦翻)兼中書令冬十月壬申加義武節度使孫方簡
武寧節度使劉贇同平章事壬午加吳越王𢎞俶尚書
令楚王希廣太尉丙戌加荆南節度使髙保融兼侍中
議者以為郭威不專有其功推以分人(推吐雷翻/又如字)信為
美矣而國家爵位以一人立功而覃及天下(覃徒含翻/布也廣也)
不亦濫乎　吳越王𢎞俶募民能墾荒田者勿收其税
由是境内無弃田或請糾民遺丁以増賦(遺丁謂民年/已成丁而户)
(籍遺漏未嘗/當賦役者)仍自掌其事𢎞俶杖之國門國人皆悦
楚靜江節度使馬希瞻以兄希萼希廣交爭屢遣使諌
止不從知終覆族疽發于背丁亥卒　契丹㓂河北所
過殺掠節度使刺史各嬰城自守遊騎至貝州及鄴都
之北境(按九域志貝州之南/三十里即鄴都北界)帝憂之己丑遣樞密使郭
威督諸將禦之以宣徽使王峻監其軍(為王峻佐郭威/舉兵向闕張本)
十一月契丹聞漢兵渡河乃引去辛亥郭威軍至鄴都
令王峻分軍趣鎮定(趣七/喻翻)戊午威至邢州　唐兵度淮
攻正陽(九域志潁州潁上縣/有正陽鎮臨淮津)十二月潁州將白福進擊
敗之(敗補/邁翻)　楊邠為政苛細初邢州人周璨為諸衞将
軍罷秩無依從王景崇西征景崇叛遂為之謀主邠奏
諸前資官喜揺動藩臣(前資官謂官資皆前朝/所授者也喜許記翻)宜悉遣
詣京師既而四方雲集日遮宰相馬求官辛卯邠復奏
前資官宜分居兩京以俟有闕而補之漂泊失所者甚
衆(復扶/又翻)邠又奏行道往來者皆給過所(盛唐之制天下/關二十六度關)
(者從司門郎中給過所猶漢時度關用傳也宋白/曰古書之帛為繻刻木為契二物通謂過所也)既而
官司填咽民情大擾乃止　趙暉急攻鳯翔周璨謂王
景崇曰公曏與蒲雍相表裏(蒲謂李守貞雍謂/趙思綰雍於用翻)今二鎮
已平蜀兒不足恃(王景崇求援於蜀而蜀/兵不至故言不足恃)不如降也景
崇曰善吾更思之後數日外攻轉急景崇謂其黨曰事
窮矣吾欲為急計乃謂其將公孫輦張思練曰趙暉精
兵多在城北來日五鼓前爾二人燒城東門詐降勿令
㓂入吾與周璨以牙兵出北門突暉軍縱無成而死猶
勝束手皆曰善癸巳未明輦思練燒東門請降府牙火
亦發二將遣人詗之(詗古永翻/又翾正翻)景崇已與家人自焚矣
璨亦降　丁酉密州刺史王萬敢擊唐海州荻水鎮殘
之(金人疆域圖荻水/鎮在海州贑榆縣)　是月南漢主如英州(南漢以唐/廣州湞陽)
(縣之地置英州九域志廣/州北至英州四百二十里)　是歲唐泉州刺史留從効
兄南州副使從願酖刺史董思安而代之(晉齊王開運/二年唐改漳)
(州為南州以董思安為刺史唐之/保大三年也事見二百八十四卷)唐主不能制置清源
軍於泉州以從効為節度使
　
　
　
　
　
　
　
　
　
　
　
　
　
　資治通鑑卷二百八十八
