
　　唐正議大夫行祕書少監琅邪縣開國子顏師古注
　薛宣朱博𫝊第五十三
薛宣字贛君東海郯人也(師古曰贛音貢郯音談/○宋祁曰贛如淳音鉗)少為
廷尉書佐都船獄吏(○宋祁曰/吏疑是史)後以大司農斗食屬察
廉補不其丞(師古曰斗食者禄少一嵗不滿百石計日/以斗為數也不其縣名也其音基○宋祁)
(曰注文也/字當刪)琅邪太守趙貢行縣(師古曰行下更反其下/亦同○宋祁曰注文行)
(字下當/有音字)見宣甚說其能(師古曰說/讀曰悅)從宣歴行屬縣(師古/曰以)
(宣自/從也)還至府令妻子與相見戒曰贛君至丞相我兩子
亦中丞相史察宣㢘遷樂浪都尉丞(師古曰趙貢察舉/宣故得遷也樂音)
(洛浪/音郎)幽州刺史舉茂材為宛句令(師古曰樂浪屬幽州/故為刺史所舉也宛)
(於元反句音劬○宋祁曰/注文宛字下當有音字)大將軍王鳳聞其能薦宣為
長安令治果有名以明習文法詔補御史中丞是時成
帝初即位宣為中丞執法殿中外總部刺史上疏曰陛
下至徳仁厚哀閔元元躬有日仄之勞而亡佚豫之樂
(師古曰周書亡逸之篇稱文王之徳曰至于日中/仄弗皇暇食宣引此言也仄古側字也佚與逸同)允執
聖道刑罰惟中(師古曰允信也中竹仲反○宋/祁曰注文竹字上當有音字)然而嘉
氣尚凝隂陽不和(師古曰凝/謂不通也)是臣下未稱而聖化獨有
不洽者也臣竊伏思其一端殆吏多苛政政教煩碎大
率咎在部刺史或不循守條職(師古曰刺史所察本有/六條今則踰越故事信)
(意舉劾妄為苛刻也六/條解在百官公卿表)舉錯各以其意多與郡縣事(師/古)
(曰錯置也音千故反/與讀曰豫豫干也)至開私門聼讒佞以求吏民過失
譴呵及細微責義不量力(師古曰言/求備於人)郡縣相廹促亦内
相刻流至衆庻是故鄉黨闕於嘉賔之懽九族忘其親
親之恩飲食周急之厚彌衰送往勞來之禮不行(師古/曰勞)
(郎到反來郎代反○宋祁曰注/文勞字下來字下並當有音字)夫人道不通則隂陽否
鬲(師古曰否閉也音/皮鄙反鬲與隔同)和氣不興未必不由此也詩云民
之失徳乾餱以愆(師古曰小雅伐木之詩也/餱食也解在元紀餱音侯)鄙語曰苛
政不親煩苦傷恩方刺史奏事時宜明申敇(師古曰申/束也謂約)
(束/也)使昭然知本朝之要務臣愚不知治道唯明主察焉
上嘉納之宣數言政事便宜舉奏部刺史郡國二千石
所貶退稱進白黑分明(師古曰稱舉也白/黑猶言清濁也)繇是知名(師/古)
(曰繇讀/與由同)出為臨淮太守政教大行㑹陳留郡有大賊廢
亂(師古曰廢亂者/政教不行也)上徙宣為陳留太守盗賊禁止吏民
敬其威信入守左馮翊滿嵗稱職為真始高陵令楊湛
櫟陽令謝游皆貪猾不遜持郡短長前二千石數案不
能竟(師古曰雖毎案驗之不能窮竟/其事○宋祁曰謝疑作尉字)及宣視事詣府謁
宣設酒飯與相對接待甚備已而隂求其罪臧具得所
受取宣察湛有改節敬宣之效廼手自牒書條其姦臧
(師古曰牒書謂/書於簡牒也)封與湛曰吏民條言君如牒或議以為
疑於主守盗(孟康曰法有主守盗斷官錢自入/已也○宋祁曰注文也字當刪)馮翊敬
重令又念十金法重不忍相暴章(師古曰依當時律條/臧直十金則至重罪)
故密以手書相曉欲君自圖進退可復伸眉於後(師古/曰伸)
(眉言無憂也且令自去/職不廢其後更為官)即無其事復封還記得為君分
明之(師古曰記謂所與湛書也分明謂考問/使知清白也宣恐其距諱即欲驗治之)湛自知罪
臧皆應記(師古曰與宣/書記相當)而宣辭語温潤無傷害意湛即
時解印綬付吏為記謝宣終無怨言而櫟陽令游自以
大儒有名輕宣宣獨移書顯責之曰告櫟陽令吏民言
令治行煩苛適罰作使千人以上(師古曰適/讀曰讁)賊取錢財
數十萬給為非法(師古曰言斂取錢財以供給興造非/法之用○宋祁曰賊字浙本作賦字)
賣買聼任富吏賈數不可知(師古曰賈/讀曰價)證驗以明白欲
遣吏考案恐負舉者恥辱儒士(師古曰游本因薦舉得/官而身又是儒者故云)
(然○宋祁曰/以明疑作已)故使掾平鐫令(如淳曰平鐫激切使之自/知過也普灼曰王常為光)
(武鐫說其將帥此謂徐以微言鐫鑿遣之也師古曰平/掾之名鐫謂琢鑿也鐫音子全反○蕭該音義曰按普)
(灼之意引鐫與之言能無說乎出論語巽與之/言蓋依鄧展鐫音子緣反與此引普灼不同)孔子曰
陳力就列不能者止(師古曰論語載孔子之答冉有季/路之言也列次也言自審已之力)
(用而就官次/不能則退)令詳思之方調守(師古曰言欲選人/且代游守令職)游得
檄亦解印綬去又頻陽縣北當上郡西河為數郡湊多
盗賊其令平陵薛恭本縣孝者功次稍遷未嘗治民職
不辦而粟邑縣小辟在山中(師古曰辟/讀曰僻)民謹樸易治令
鉅鹿尹賞久郡用事吏為樓煩長舉茂材遷在粟宣即
以令奏賞與恭換縣(師古曰時令條有/材不稱職得改之)二人視事數月
而兩縣皆治宣因移書勞勉之曰昔孟公綽優於趙魏
而不宜滕薛(師古曰孟公綽魯大夫也論語云孔子曰/孟公綽為趙魏老則優不可以為滕薛大)
(夫言器能各有所施也趙魏晉之卿族/老謂家之長相也滕薛小國諸侯也)故或以徳顯或
以功舉君子之道焉可憮也(蘇林曰憮同也兼也普灼/曰憮音誣師古曰論語載)
(子夏之言謂行業不同所守各異唯聖人為能體備之/○蕭該曰學林云此傳直用憮字以當誣字耳憮有空)
(之義可借與/誣字通用)屬縣各有賢君馮翊垂拱蒙成(師古曰自/言端拱無)
(為而受縣/之成功)願勉所職卒功業(師古曰/卒終也)宣得郡中吏民罪
名輙召告其縣長吏使自行罰曉曰府所以不自𤼵舉
者不欲代縣治奪賢令長名也長吏莫不喜懼免冠謝
宣歸恩受戒者宣為吏賞罰明用法平而必行所居皆
有條教可紀多仁恕愛利(師古曰愛人/而安利也)池陽令舉㢘吏
獄掾王立府未及召聞立受囚家錢宣責讓縣縣案驗
獄掾廼其妻獨受繫者錢萬六千受之再宿獄掾實不
知掾慙恐自殺宣聞之移書池陽曰縣所舉㢘吏獄掾
王立家私受賕而立不知殺身以自明立誠㢘士甚可
閔惜其以府決曹掾書立之柩以顯其魂(師古曰以/此職追贈)府
掾史素與立相知者皆予送𦵏及日至休吏(師古曰冬/夏至之日)
(不省官事/故休吏)賊曹掾張扶獨不肯休坐曹治事宣出教曰
蓋禮貴和人道尚通日至吏以令休所繇來久(師古曰/繇讀與)
(由同由/從也)曹雖有公職事家亦望私恩意掾宜從衆歸對
妻子設酒肴請鄰里壹关相樂(應劭曰以壺矢相樂也/普灼曰書篆形壹关字)
(象壺矢因曰壺矢此說非也師古曰晉說/是也壹关謂一為歡关耳关古笑字也)斯亦可矣扶
慙愧官屬善之宣為人好威儀進止雍容甚可觀也性
密静有思(師古曰有智思/也音先寺反)思省吏職求其便安(師古曰/省視也)
下至財用筆研皆為設方略利用而省費(師古曰利便/也省減也便)
(於用而減於費/也省所領反)吏民稱之郡中清静遷為少府共張職
辦(師古曰共讀曰供音/居用反張音竹亮反)月餘御史大夫于永卒谷永上
疏曰帝王之徳莫大於知人知人則百僚任職天工不
曠(師古曰工官/也曠空也)故臯陶曰知人則哲能官人(師古曰虞/書臯陶謨)
(之辭也哲智也無所/不知故能官人也)御史大夫内承本朝之風化外佐
丞相統理天下任重職大非庸材所能堪今當選於羣
卿以充其缺得其人則萬姓欣喜百僚說服(師古曰說/讀曰悦)
不得其人則大職墮斁王功不興(師古曰墮毁也斁壊/也墮音火規反斁音)
(丁固/反)虞帝之明在兹壹舉可不致詳竊見少府宣材茂
行絜達於從政前為御史中丞執憲轂下(師古曰言在/天子輦轂之)
(下/)不吐剛茹柔(師古曰大雅烝民之詩云惟仲山甫剛/亦不吐柔亦不茹言其平正也茹食也)
(音人/庻反)舉錯時當(師古曰言其合時而/當理也當音丁浪反)出守臨淮陳留二
郡稱治為左馮翊崇教飬善威徳並行衆職脩理姦軌
絶息辭訟者歴年不至丞相府赦後餘盗賊什分三輔
之一(丈穎曰減三輔/之賊什九也)功效卓爾自左内史初置以來未
嘗有也(師古曰馮翊本左/内史之地故云然)孔子曰如有所譽其有所試
(師古曰論語載孔子之言也所/以言譽人者必當試之以事)宣考績功課簡在兩府
(師古曰簡大也亦曰明/也兩府丞相御史府也)不敢過稱以奸欺誣之辠(師古/曰過)
(稱謂踰其實而妄稱/譽之也奸犯也音干)臣聞賢材莫大於治人宣已有效
其法律任廷尉有餘經術文雅足以謀王體斷國論身
兼數器有退食自公之節(師古曰自從也召南羔羊之/詩美在位皆節儉正直其詩)
(曰退食自公委蛇委蛇言卿大夫/履行清絜減退膳食率從公道也)宣無私黨游說之助
臣恐陛下忽於羔羊之詩舍公實之臣任華虚之譽是
用越職陳宣行能唯陛下留神考察上然之遂以宣為
御史大夫數月代張禹為丞相封高陽侯食邑千户宣
除趙貢兩子為史貢者趙廣漢之兄子也為吏亦有能
名宣為相府辭訟例不滿萬錢不為移書後皆遵用薛
侯故事然官屬譏其煩碎無大體不稱賢也時天子好
儒雅宣經術又淺上亦輕焉久之廣漢郡盗賊羣起丞
相御史遣掾史逐捕不能克上廼拜河東都尉趙䕶為
廣漢太守以軍法從事數月斬其渠帥鄭躬(師古曰/渠大也)降
者數千人廼平㑹卭成太后崩喪事倉卒吏賦歛以趨
辦(師古曰卭成太后宣帝王皇/后也趨讀曰趣言苟取辦)其後上聞之以過丞相
御史遂冊免宣曰君為丞相出入六年忠孝之行率先
百僚朕無聞焉(師古曰不聞/其有此行也)朕既不明變異數見嵗比
不登倉廩空虚(師古曰比頻也登成也年穀不成○/宋祁曰多朕既不明止空虚十六字)百
姓饑饉流離道路疾疫死者以萬數人至相食盗賊並
興羣職曠廢是朕之不徳而股肱不良也廼者廣漢羣
盗横恣殘賊吏民朕惻然傷之數以問君君對輙不如
其實西州鬲絶幾不為郡(師古曰鬲與隔/同幾音鉅依反)三輔賦斂無
度酷吏並縁為姦(師古曰並/音歩浪反)侵擾百姓詔君案驗復無
欲得事實之意九卿以下咸承風指同時陷于謾欺之
辜咎繇君焉(師古曰謾誑也音慢又/音莫干反繇讀與由同)有司法君領職解
嫚(師古曰法謂據法以劾/也解讀曰懈嫚與慢同)開謾欺之路傷薄風化無以
帥示四方不忍致君于理其上丞相高陽侯印綬罷歸
初宣為丞相而翟方進為司直宣知方進名儒有宰相
器深結厚焉後方進竟代為丞相思宣舊恩宣免後二
嵗薦宣明習文法練國制度(師古曰練猶熟/也言其詳熟)前所坐過
薄可復進用上徴宣復爵高陽侯加寵特進位次師安
昌侯給事中視尚書事宣復尊重任政數年後坐善定
陵侯淳于長罷就第初宣有兩弟明脩明至南陽太守
脩歴郡守京兆尹少府善交接得州里之稱後母常從
脩居官宣為丞相時脩為臨菑令宣迎後母脩不遣後
母病死脩去官持服宣謂脩三年服少能行之者兄弟
相駮不可(師古曰駮者執意不/同猶如色之間雜)脩遂竟服繇是兄弟不
和(師古曰繇/讀曰由)久之哀帝初即位博士申咸給事中亦東
海人也毁宣不供飬行喪服薄於骨肉前以不忠孝免
不宜復列封侯在朝省宣子况為右曹侍郎數聞其語
賕客楊明欲令創咸靣目使不居位(師古曰創謂傷之/也音初良反其下)
(並同○蕭該音義曰賕韋昭曰行貨財以有求於人曰/賕字林以財枉法相謝曰賕音巨又反該案今人亦為)
(求/音)㑹司𨽻缺况恐咸為之遂令明遮斫咸宫門外斷鼻
脣身八創事下有司御史中丞衆等奏况朝臣父故宰
相再封列侯不相敕丞化(○宋祁曰/丞當作承)而骨肉相疑疑咸
受脩言以謗毁宣咸所言皆宣行迹衆人所共見公家
所宜聞况知咸給事中恐為司𨽻舉奏宣而公令明等
廹切宫闕要遮創戮近臣於大道人衆中欲以鬲塞聰
明杜絶論議之端(師古曰鬲與/隔同杜塞也)桀黠無所畏忌萬衆讙
譁流聞四方不與凡民忿怒爭鬭者同臣聞敬近臣為
近主也禮下公門式路馬(師古曰過公門則下車見路/馬則撫式蓋崇敬也式車前)
(横/木)君畜產且猶敬之春秋之義意惡功遂不免於誅(師/古)
(曰遂成也言舉意不/善雖有成功猶加誅)上浸之源不可長也(師古曰浸近/也言傷戮大)
(臣有所逼近也浸字或作侵侵/犯也其意兩通長音竹兩反)况首為惡明手傷功意
俱惡(孟康曰手傷人為功/使人行傷人者為意)皆大不敬明當以重論及况
皆弃市廷尉直以為律曰鬭以刃傷人完為城旦其賊
加罪一等與謀者同罪詔書無以詆欺成罪(師古曰詆/毁也音丁)
(禮/反)𫝊曰遇人不以義而見疻者與痏人之罪鈞惡不直
也(應劭曰以杖手毆擊人剝其皮膚腫起青黒而無創/瘢者律謂疻痏遇人不以義為不直雖見毆與毆人)
(罪同也師古曰疻音侈痏音鮪○蕭該音義曰案晉灼/曰疻音侈侈裂也韋昭曰疻謂毁傷也疻音胥地反說)
(文曰疻毆傷也手支反又思詣反痏說文曰/痏病也該案三倉云痏瘡也音如鮪魚之鮪)咸厚善脩
而數稱宣惡流聞不誼不可謂直(師古曰言咸為脩而/毁宣是不誼而不直)
况以故傷咸計謀已定後聞置司𨽻因前謀而趣明(師/古)
(曰趣讀/曰促)非以恐咸為司𨽻故造謀也本爭私變雖於掖
門外傷咸道中與凡民爭鬭無異殺人者死傷人者刑
古今之通道三代所不易也孔子曰必也正名名不正
則至於刑罰不中刑罰不中而民無所錯手足(師古曰/論語載)
(孔子之言也錯/置也音千故反)今以况為首惡明手傷為大不敬公私
無差春秋之義原心定罪(師古曰原謂/尋其本也)原况以父見謗
𤼵忿怒無它大惡加詆欺輯小過成大辟(師古曰輯與/集同集合也)
陷死刑違明詔恐非法意不可施行聖王不以怒増刑
明當以賊傷人不直(師古曰以/其受賕也)况與謀者皆爵減完為
城旦(師古曰以其身有爵級故得減罪而/為完也况身及同謀之人皆從此科)上以問公卿
議臣丞相孔光大司空師丹以中丞議是自將軍以下
至博士議郎皆是廷尉况竟減罪一等(○宋祁曰罪字/上當有死字)
徙敦煌宣坐免為庻人歸故郡卒於家宣子恵亦至二
千石始恵為彭城令宣從臨淮遷至陳留過其縣橋梁
郵亭不脩(師古曰郵行書之舍亦如今/之驛及行道舘舍也音尤)宣心知恵不能
留彭城數日案行舍中處置什器(師古曰處安也什器/為生之具也解在平)
(紀/)觀視園菜終不問恵以吏事恵自知治縣不稱宣意
遣門下掾送宣至陳留令掾進見自從其所問宣不教
戒恵吏職之意(師古曰若自出其/意不云恵使之言)宣笑曰吏道以法令
為師可問而知及能與不能自有資材何可學也衆人
𫝊稱以宣言為然初宣後封為侯時妻死而敬武長公
主寡居上令宣尚焉及宣免歸故郡公主留京師後宣
卒主上書願還宣𦵏延陵奏可况私從敦煌歸長安㑹
赦因留與主私亂哀帝外家丁傅貴主附事之而疏王
氏元始中莽自尊為安漢公主又出言非莽而况與吕
寛相善及寛事覺時莽并治况發揚其罪使使者以太
皇太后詔賜主藥主怒曰劉氏孤弱王氏擅朝排擠宗
室(師古曰擠墜也音子詣反○宋/祁曰擠玉篇云子詣子稽二切)且嫂何與取妹披抉
其閨門而殺之(師古曰敬武公主宣帝女也故謂元后/為嫂披𤼵也抉挑也與讀曰豫豫干也)
(言此事不千於嫂也抉音古穴反挑音它凋反○宋祁/曰抉字林曰抉挑也音一穴反蕭該案左傳云鄒人紇)
(抉之以出門者又/曰以杙抉其傷)使者迫守主(師古曰守/而逼之)遂飲藥死况
梟首於市白太后云主暴病薨太后欲臨其喪莽固爭
乃止
朱博字子元杜陵人也家貧少時給事縣為亭長好客
少年捕搏敢行(師古曰好賔客及少年/而追捕擊搏無所避也)稍遷為功曹伉
俠好交(師古曰伉健/也音口浪反)隨從士大夫不避風雨是時前將
軍望之子蕭育御史大夫萬年子陳咸以公卿子著材
知名博皆友之矣時諸陵縣屬太常博以太常掾察廉
補安陵丞後去官入京兆歴曹史列掾出為督郵書掾
所部職辦郡中稱之而陳咸為御史中丞坐漏泄省中
語下獄博去吏間歩至廷尉中(師古曰去吏自解職也/間歩謂歩行而伺間隙)
(以/去)候伺咸事咸掠治困篤博詐得為醫入獄得見咸具
知其所坐罪博出獄又變姓名為咸驗治數百(師古曰/謂被掠)
(笞/也)卒免咸死罪咸得論出而博以此顯名為郡功曹久
之成帝即位大將軍王鳳秉政奏請陳咸為長史咸薦
蕭育朱博除莫府屬鳯甚竒之舉博櫟陽令徙雲陽平
陵三縣以高第入為長安令京師治理遷冀州刺史博
本武吏不更文法(師古曰更歴/也音工衡反)及為刺史行部(師古曰/行音下)
(更/反)吏民數百人遮道自言官寺盡滿從事白請且留此
縣録見諸自言者事畢廼發欲以觀試博博心知之告
外趣駕(師古曰趣/讀曰促)既白駕辦博出就車見自言者使從
事明敕告吏民欲言縣丞尉者刺史不察黄綬各自詣
郡(師古曰丞尉/職卑皆黄綬)欲言二千石墨綬長吏者使者行部還
詣治所(師古曰治所刺史所止理事處○宋祁曰楊/本并别本云使者還部越本無使者二字)其
民為吏所冤及言盗賊辭訟事各使屬其部從事(師古/曰屬)
(委也音/之欲反)博駐車決遣四五百人皆罷去如神吏民大驚
不意博應事變廼至於此後博徐問果老從事教民聚
㑹博殺此吏州郡畏博威嚴徙為并州刺史䕶漕都尉
遷琅邪太守齊部舒緩飬名(師古曰言齊人之俗其性/遲緩多自高大以飬名聲)
博新視事右曹掾史皆移病卧(師古曰右曹上曹也移/病謂移書言病也一曰)
(以病而/移居也)博問其故對言惶恐(師古曰言懼/新太守之威)故事二千石
新到輙遣吏存問致意廼敢起就職博奮髯抵几曰(師/古)
(曰髯頰毛也/抵擊也音紙)觀齊兒欲以此為俗邪廼召見諸曹史書
佐及縣大吏選視其可用者出教置之(師古曰皆新補/置以代移病者)
皆斥罷諸病吏白巾走出府門郡中大驚頃之門下掾
贛遂耆老大儒教授數百人拜起舒遲博出教主簿(師/古)
(曰以此教/告主簿)贛老生不習吏禮主簿且教拜起閑習廼止
又敇功曹官屬多襃衣大袑(師古曰袑音紹謂大袴也/○蕭該音義曰按韋昭曰)
(袴上曰袑音黍/矯反鄧展音紹)不中節度自今掾史衣皆令去地三寸
博尤不愛諸生所至郡輙罷去議曹曰豈可復置謀曹
邪文學儒吏時有奏記稱說云云博見謂曰如太守漢
吏奉三尺律令以從事耳亡奈生所言聖人道何也(師/古)
(曰言不/能用)且持此道歸堯舜君出為陳説之其折逆人如
此視事數年大改其俗掾史禮節如楚趙吏博治郡常
令屬縣各用其豪桀以為大吏文武從宜(師古曰各因/其材而任之)
縣有劇賊及它非常博輙移書以詭責之其盡力有效
必加厚賞懐詐不稱誅罰輙行(師古曰/稱副也)以是豪强慹服
(師古曰慹/音之渉反)姑幕縣有羣軰八人報仇廷中皆不得(師古/曰於)
(縣廷之中報仇殺人而/其賊皆亡捕之不得也)長吏自繫書言府賊曹掾史自
白請至姑幕事留不出功曹諸掾即皆自白復不出於
是府丞詣閤博廼見丞掾曰以為縣自有長吏府未嘗
與也丞掾謂府當與之邪(師古曰與/讀皆曰豫)閤下書佐入博口
占檄文曰(師古曰隱度其言口/授之占音之贍反)府告姑幕令丞言賊發
不得有書(師古曰言已得/縣之文書如此)檄到令丞就職游徼王卿力
有餘如律令(師古曰游徼職主捕/盗賊故云如律令)王卿得敇惶怖親屬
失色晝夜馳騖(○蕭該音義曰字/書曰騖亂馳也)十餘日間捕得五人
博復移書曰王卿憂公甚效檄到齎伐閲詣府(師古曰/伐功勞)
(也閲所經歴也○蕭該音/義曰字林曰閲其數也)部掾以下亦可用漸盡其餘
矣(師古曰部掾/所部之掾也)其操持下皆此類也以高第入守左馮
翊滿嵗為真其治左馮翊文理聰明殊不及薛宣而多
武譎網絡張設少愛利敢誅殺(師古曰言少仁愛/而不能便利於人)然亦
縱舍時有大貸(師古曰縱放也舍置也貸/謂寛假於下也音吐戴反)下吏以此為
盡力長陵大姓尚方禁(師古曰姓/尚方名禁)少時嘗盗人妻見斫
創著其頰府功曹受賂白除禁調守尉博聞知以它事
召見視其面果有瘢(師古曰瘢創痕也/音盤痕音胡恩反)博辟左右問禁
(師古曰辟/讀曰闢)是何等創也禁自知情得(師古曰言其得/被斫之情狀)叩
頭服狀博笑曰大丈夫固時有是(師古曰言情欲/之事人所不免)馮翊
欲洒卿恥抆拭用禁(師古曰抆拭摩也洒音/先禮反抆音文粉反)能自效不
禁且喜且懼對曰必死(師古曰言/盡死力也)博因敇禁毋得泄語
有便宜輙記言(師古曰不令泄扙拭之言而外/有便宜之事為書記以言於博)因親信
之以為耳目禁晨夜發起部中盗賊及它伏姦有功效
博擢禁連守縣令久之召見功曹閉閤數責以禁等事
與筆札使自記積受取一錢以上無得有所匿(師古曰/積累前)
(後受取/之事)欺謾半言斷頭矣(師古曰謾誑也音/慢又音莫連反)功曹惶怖
具自疏姦臧大小不敢隠博知其對以實廼令就席受
敇自改而已投刀使削所記遣出就職功曹後常戰栗
不敢蹉跌(師古曰蹉音干何/反跌音徒結反)博遂成就之(師古曰言/進逹也)遷
為大司農嵗餘坐小法左遷犍為太守先是南蠻若兒
數為宼盗(師古曰若兒/其豪長之名)博厚結其昆弟使為反間襲殺
之(師古曰間/音居莧反)郡中清徙為山陽太守病免官復徴為光
禄大夫遷廷尉職典決疑當讞平天下獄博恐為官屬
所誣視事召見正監典法掾史謂曰廷尉本起於武吏
不通法律幸有衆賢亦何憂然廷尉治郡斷獄以來且
二十年亦獨耳剽日久(師古曰剽劫也猶言/行聼也剽音平妙反)三尺律令
人事出其中(師古曰言可/以人情知之)掾史試與正監共撰前世決
事吏議難知者數十事持以問廷尉得為諸君覆意之
(如淳曰但欲用意覆之不近法/律事故也師古曰覆音方目反)正監以為博苟强意未
必能然即共條白焉博皆召掾史並坐而問為平處其
輕重十中八九(師古曰中/音竹仲反)官屬咸服博之疏略材過人
也毎遷徙易官所到輙出竒譎如此以明示下為不可
欺者久之遷後將軍與紅陽侯立相善立有罪就國有
司奏立黨友博坐免後嵗餘哀帝即位以博名臣召見
起家復為光禄大夫遷為京兆尹數月超為大司空初
漢興襲秦官置丞相御史大夫太尉至武帝罷太尉始
置大司馬以冠將軍之號非有印綬官屬也及成帝時
何武為九卿建言古者民樸事約(師古曰立此議而/奏之也約少也)國
之輔佐必得賢聖然猶則天三光備三公官各有分職
(師古曰則法也三光日/月星也分音扶問反)今末俗之弊政事煩多(○宋祁/曰之監)
(本邵本作之/校本作文)宰相之材不能及古而丞相獨兼三公之
事所以久廢而不治也宜建三公官定卿大夫之任分
職授政以考功效其後上以問師安昌侯張禹禹以為
然時曲陽侯王根為大司馬票騎將軍而何武為御史
大夫於是上賜曲陽侯根大司馬印綬置官屬罷票騎
將軍官以御史大夫何武為大司空封列侯皆増奉如
丞相以備三公官焉(師古曰奉/音扶用反)議者多以為古今異制
漢自天子之號下至佐史皆不同於古而獨改三公職
事難分明無益於治亂是時御史府吏舍百餘區井水
皆竭又其府中列栢樹常有野烏數千棲宿其上晨去
暮來號曰朝夕烏烏去不來者數月長老異之(師古曰/史言此)
(者著御史大夫之職當休廢也○宋祁曰顏之推云漢/書御史府中列栢樹常有野烏數千棲宿其上晨去暮)
(來號朝夕烏而文士往往作烏鳶用/之浙本亦作鳥子謂烏字當作鳥字)後二嵗餘朱博為
大司空奏言帝王之道不必相襲各繇時務(師古曰繇/讀與由同)
高皇帝以聖徳受命建立鴻業置御史大夫位次丞相
典正法度以職相參總領百官上下相監臨歴載二百
年天下安寧今更為大司空與丞相同位未獲嘉祐故
事選郡國守相高第為中二千石選中二千石為御史
大夫任職者為丞相位次有序所以尊聖徳重國相也
今中二千石未更御史大夫而為丞相(師古曰更經/也音工衡反)權
輕非所以重國政也臣愚以為大司空官可罷復置御
史大夫遵奉舊制臣願盡力以御史大夫為百僚率哀
帝從之廼更拜博為御史大夫㑹大司馬喜免(○宋祁/曰喜字)
(上當有/傅字)以陽安侯丁明為大司馬衞將軍置官屬大司
馬冠號如故事後四嵗哀帝遂改丞相為大司徒復置
大司空大司馬焉初何武為大司空又與丞相方進共
奏言古選諸侯賢者以為州伯書曰咨十有二牧(師古/曰虞)
(書舜典之辭也○宋祁曰/浙本云咨十有二牧配哉)所以廣聰明燭幽隱也今部
刺史居牧伯之位秉一州之統選第大吏所薦位高至
九卿所惡立退任重職大春秋之義用貴治賤不以卑
臨尊刺史位下大夫而臨二千石輕重不相準失位次
之序臣請罷刺史更置州牧以應古制奏可及博奏復
御史大夫官(○宋祁曰復字/下當有置字)又奏言漢家至徳溥大宇
内萬里(師古曰溥/與普同)立置郡縣部刺史奉使典州督察郡
國吏民安寧故事居部九嵗舉為守相其有異材功效
著者輙登擢秩卑而賞厚咸勸功樂進(師古曰勸功自/勸勉而立功也)
前丞相方進奏罷刺史更置州牧秩真二千石位次九
卿九卿缺以高第補其中材則苟自守而已恐功效陵
夷(師古曰陵/夷漸廢替)姦軌不禁臣請罷州牧置刺史如故奏可
博為人㢘儉不好酒色游宴自微賤至富貴食不重味
案上不過三桮夜寢早起妻希見其面有一女無男然
好樂士大夫為郡守九卿賔客滿門欲仕宦者薦舉之
欲報仇怨者解劔以帶之其趨事待士如是博以此自
立然終用敗初哀帝祖母定陶太后(○宋祁曰陶字/下當有傅字)欲
求稱尊號太后從弟高武侯傅喜為大司馬與丞相孔
光大司空師丹共持正議孔鄉侯傅晏亦太后從弟讇
諛欲順指㑹博新徴用為京兆尹與交結謀成尊號以
廣孝道繇是師丹先免(師古曰繇/讀與由同)博代為大司空數燕
見奏封事言丞相光志在自守不能憂國大司馬喜至
尊至親阿黨大臣無益政治上遂罷喜遣就國免光為
庻人以博代光為丞相封陽鄉侯食邑二千戸博上書
讓曰故事封丞相不滿千户而獨臣過制誠慙懼願還
千户上許焉傅太后怨傅喜不已使孔鄉侯晏風丞相
令奏免喜侯(師古曰風/讀曰諷)博受詔與御史大夫趙𤣥議𤣥
言事已前決得無不宜(師古曰得無/猶言無乃也)博曰已許孔鄉侯
有指匹夫相要尚相得死何况至尊博唯有死耳𤣥即
許可博惡獨斥奏喜以故大司空汜鄉侯何武前亦坐
過免就國(師古曰/汜音凡)事與喜相似即并奏喜武前在位皆
無益於治雖已退免爵土之封非所當得也請皆免為
庻人上知傅太后素常怨喜疑博𤣥承指即召𤣥詣尚
書問狀𤣥辭服有詔左將軍彭宣與中朝者雜問宣等
劾奏博宰相𤣥上卿晏以外親封位特進股肱大臣上
所信任不思竭誠奉公務廣恩化為百寮先皆知喜武
前已䝉恩詔決事更三赦(師古曰詔已罷官事又/經三赦也更音工衡反)博執
左道虧損上恩以結信貴戚背君鄉臣(師古曰鄉/讀曰嚮)傾亂
政治姦人之雄附下罔上為臣不忠不道𤣥知博所言
非法枉義附從大不敬晏與博議免喜失禮不敬臣請
詔謁者召博𤣥晏詣廷尉詔獄制曰將軍中二千石二
千石諸大夫博士議郎議右將軍蟜望等四十四人(師/古)
(曰蟜音矯○蕭該案吕靖曰蟜毒蟲也已/兆反今借以為矯字此蓋古字無定耳)以為如宣等
言可許諌大夫龔勝等十四人以為春秋之義姦以事
君常刑不舍(師古曰/舍置也)魯大夫叔孫僑如欲顓公室譛其
族兄季孫行父於晉晉執囚行父以亂魯國春秋重而
書之(師古曰僑如叔孫宣伯也行父季文子也宣伯通/於成公之母穆姜欲去季孟而取其室使告普曰)
(魯之有季孟猶晉之有欒范也政令於是乎成今其謀/曰晉政多門不可從也若欲得志於魯請止行父而殺)
(之不然歸必畔矣晉人執文/子于苕丘事在成十六年)今晏放命圯族干亂朝政
要大臣以罔上本造計謀職為亂階(師古曰此引詩小/雅巧言之章也職)
(主也階者/基之漸也)宜與博𤣥同罪罪皆不道上減𤣥死罪三等
削晏户四分之一假謁者節召丞相詣廷尉詔獄博自
殺國除初博以御史為丞相封陽鄉侯𤣥以少府為御
史大夫並拜於前殿延登受策有音如鍾聲語在五行
志
贊曰薛宣朱博皆起佐史歴位以登宰相宣所在而治
為世吏師及居大位以苛察失名(師古曰/苛細也)器誠有極也
(○宋祁曰别本/有字下有所字)博馳騁進取不思道徳已亡可言(師古/曰言)
(其事行不/足可道也)又見孝成之世委任大臣假借用權(師古曰/假音休)
(假借音以物借人○宋祁曰注末當有之借二字借蕭/該謂本作藉字若作借何煩更云音以物借人之借蓋)
(傳寫/之繆)世主已更好惡異前(師古曰/更改也)復附丁傅稱順孔鄉
(師古曰稱副也副其所求/而順其意也稱音尺孕反)事發見詰遂陷誣罔辭窮情
得仰藥飲鴆(師古曰仰藥謂/仰頭而飲藥也)孔子曰久矣哉由之行詐
也博亦然哉(師古曰論語云子疾病子路欲使門人為/臣子曰久矣哉由之行詐也無臣而為有)
(臣吾誰欺欺天/乎故贊引之)
　
　
　
　
　
　
　
　
　
　前漢書卷八十三
　前漢書卷八十三考證
薛宣傳都舩獄吏○(臣召南/)按百官表中尉屬官有都
　舩令丞
遷樂浪都尉丞○地理志樂浪郡有兩都尉其南部都
　尉治昭明縣東部都尉治不而縣
為宛句令○宛句屬濟隂郡志作冤句
上廼拜河東都尉趙䕶為廣漢太守云云○按成帝紀
　鴻嘉三年廣漢男子鄭躬等自號山君四年趙䕶擊
　之遷䕶為執金吾公卿表䕶字子夏以元延元年為
　執金吾
廷尉直○(臣召南/)按公卿表即廷尉龎真也真字與直
　字相近而誤缺筆耳
朱博𫝊封陽鄉侯食邑二千户○按表作楊鄉又下文
　願還千户表作還千五十户
即召𤣥詣尚書問狀○胡三省曰丞相御史同奏而獨
　召問𤣥者以博强毅多權詐難遽得其情而𤣥易以
　窮詰也
右將軍蟜望等○(臣召南/)按此哀帝建平二年八月事
　也據公卿表光禄勲丁望為左將軍執金吾公孫禄
　為右將軍至三年蟜望始為右將軍此文似應云左
　將軍丁望等或因其名偶同而誤也
　
　
　
　
　
　
　
　
　
　
　前漢書卷八十三考證
欽定四庫全書
　前漢書卷八十四
　　漢　　蘭　　臺　　令　　