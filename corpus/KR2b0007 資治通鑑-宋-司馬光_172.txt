
　資治通鑑卷一百七十　　宋　司馬光　撰
　　　　　　　　　　　　　　胡三省　音註
　陳紀五(起𤣥黓執徐盡/逄敦牂凡三年)
　　髙宗宣皇帝上之下
太建四年春正月丙午以尚書僕射徐陵為左僕射(尚/書)
(置二僕射分為左右若/省一僕射則止稱僕射)中書監王勱為右僕射(勱莫/敗翻)
己巳齊主祀南郊(五代志後齊制圎丘方澤並三年一/祭謂之禘祀其南北郊則嵗一祀皆)
(以正月上辛今書己巳以致齊之日為始也南郊為壇/於國南廣輪三十六尺髙九尺四靣各一陛為三壝内)
(壝去壇二十五歩中壝外壝相去如内壝四靣各通一/門又為大營於外壝之外廣輪二百七十歩營壍廣一)
(丈深八尺四面各一門又為燎壇於中壝之外丙地廣仰/輪二十七尺高一尺八寸四面各一陛祀所感帝靈威)
(於壇以高祖神武皇帝配禮用四圭有邸幣/各如方色其上帝及配帝各用騂特牲一)　庚午上
享太廟　辛未齊主贈琅邪王儼為楚恭哀帝以慰太
后心(儼死見上/巻上年)又以儼妃李氏為楚帝后　二月癸酉
周遣大將軍昌城公深聘於突厥(厥九/勿翻)司賔李除小賔
部賀遂禮聘於齊(後周倣成周之制以建官司賔盖周/官大行人之職小賔部其小行人之)
(職歟杜佑曰後周秋官之/屬有小賔部下大夫上士)深䕶之子也　己卯齊以衛
菩薩為太尉(菩薄胡翻薩桑割翻何考異曰北齊書/北史並同不知菩薩  人亦不言何官)辛
巳以并省吏部尚書髙元海為尚書左僕射(自元魏置/諸道行臺)
(各置令僕尚書等官齊神武破爾朱兆得晉陽/建大丞相府而居之文宣受禪遂置尚書省)　乙酉
封皇子叔卿為建安王　庚寅齊以尚書左僕射唐邕
為尚書令侍中祖珽為左僕射(珽它/鼎翻)初胡太后既幽於
北宫(事見上/巻上年)珽欲以陸令萱為太后為令萱言魏保太
后故事(保太后事見百二十巻宋帝/元嘉二年為令之為于偽翻)且謂人曰陸雖婦
人然實䧺傑自女媧以來未之有也(司馬貞曰女媧亦/風姓有神聖之徳)
(代宓羲立號曰女希氏盖宓羲之後已經數世金木/輪環周而復始也孫愐曰女媧古女后也媧古華翻)令
萱亦謂珽為國師國寳由是得僕射　三月癸卯朔日
有食之　初周太祖為魏相立左右十二軍摠屬相府
太祖殂皆受晉公䕶處分(立十二軍事見百六十二巻/梁簡文帝大寳元年敬帝太)
(平元年周太祖殂十二軍受䕶處分始是年也世祖天/嘉元年䕶歸政於周世宗實武成元年䕶猶摠軍旅次)
(年䕶弑世宗立髙祖改元保定政悉歸䕶事具百六十/六巻至百六十八巻相息亮翻處昌呂翻分扶問翻)
凡所徴𤼵非䕶書不行䕶第屯兵侍衛盛於宫闕諸子
僚屬皆貪殘恣橫(橫戸/孟翻)士民患之周主深自晦匿無所
闗預人不測其淺深䕶問稍伯大夫庾季才曰比日天
道何如(後周稍伯葢周官稍人之職周官稍人主為縣/師令都鄙丘甸之政距王城三百里曰稍杜佑)
(曰後周地官之屬有毎方稍伯中大夫又毎遂有小稍/伯稍大夫皆下大夫又有小稍伯稍正上士中士庾季)
(才明於天文故䕶問之/稍所教翻比毗至翻)季才對曰荷恩深厚敢不盡言
頃上台有變(荷下可反隋志曰三台六星兩兩而居起/文昌列招揺三公之位也西近文昌二星)
(謂之/上台)公宜歸政天子請老私門此則享期頥之壽(曲禮/百年)
(曰期頥鄭𤣥曰期/猶要也頥養也)受旦奭之美(周公旦/召公奭)子孫常為藩屏
(屏必/郢翻)不然非復所知(復扶/又翻)䕶沈吟乆之曰吾本志如此
但辭未獲免耳(沈持林翻沈吟者深味其言/㣲𤼵於聲而不能自决之貌)公既為王
官可依朝例(朝直遥/翻下同)無煩别參寡人也自是踈之衛公
直帝之母弟也深昵於䕶及沌口之敗(沌口敗事見上/巻臨海王光大)
(二年昵尼質/翻沌柱兖翻)坐免官由是怨䕶勸帝誅之冀得其位帝
乃宻與直及右宫伯中大夫宇文神舉内史下大夫太
原王軌右侍上士宇文孝伯謀之(周官宫伯掌王宫宿/衛次舎之職事内史)
(掌詔王爵祿廢置殺生予奪之法命諸侯孤卿大夫則/䇿命之凡四方之事書内史讀之後周盖髣髴其意以)
(置官至隋諱忠字以中書為内史其位任尤重左右侍/亦倣周官侍御以置官而剙其名五代志周置左右宫)
(伯掌侍衛之禁各更直於内小宫伯貮之臨朝則在前/侍之首行則夾路車左右中侍掌御寢之禁左右侍陪)
(中侍之後左右前侍掌御寢南門之左右左右後侍掌/寢北門之左右杜佑曰周制宫伯中大夫属天官内史)
(属春官有中/大夫下大夫)神舉顯和之子孝伯安化公深之子也(安/化)
(公爵以别䕶子深/安化郡唐之慶州)帝每於禁中見䕶常行家人禮(以兄/弟齒)
太后賜䕶坐帝立侍於㫄丙辰䕶自同州還長安帝御
文安殿見之因引䕶入含仁殿謁太后且謂之曰太后
春秋髙頗好飲酒(好呼/到反)雖屢諫未䝉垂納兄今入朝願
更啓請因出懐中酒誥授之(周成王作酒誥戒/毋彛酒毋敢崇飲)曰以此
諌太后䕶既入如帝所戒讀酒誥未畢帝以玉珽自後
擊之(記天子搢珽鄭𤣥曰珽亦笏也珽之言珽然無所/屈也或謂之大圭長三尺杼上終葵首終葵首者)
(於杼上又廣其首如椎頭隋志今制珽長/尺二寸方而不折以球玉為之珽他頂翻)䕶踣於地(踣/蒲)
(北/翻)帝令宦者何泉以御刀斫之泉惶懼斫不能傷衛公
直匿於戸内躍出斬之時神舉等皆在外更無知者(史/言)
(周主/勇决)帝召宫伯長孫覽等以䕶已誅(長知/両翻)令收䕶子柱
國譚公㑹大將軍莒公至(譚莒古/國名)崇業公静正平公乾
嘉(崇業正平皆郡公按隋書帝紀随州有崇業郡/而志不載五代志絳郡正平縣舊置正平郡)及其
弟乾基乾光乾蔚乾祖乾威(蔚紆/勿翻)并柱國北地侯龍恩
龍㤙弟大將軍萬壽(侯姓/也)大將軍劉勇中外府司錄尹
公正袁傑(䕶都督中外故置中外府/其属有長史司馬司錄)膳部下大夫李安
等於殿中殺之覽稚之孫也(長孫稚著功名於/正光永安之間)初䕶既
殺趙貴等(䕶殺貴等事見百六十/七巻髙祖永定元年)侯龍恩為䕶所親其
從弟開府儀同三司植謂龍恩曰(從才/用翻)主上春秋既富
安危繋於數公若多所誅戮以自立威權豈唯社稷有
累卵之危恐吾宗亦緣此而敗兄安得知而不言龍恩
不能從植又承間言於䕶曰(間古/莧翻)公以骨肉之親當社
稷之寄願推誠王室擬迹伊周則率土幸甚䕶曰我誓
以身報國卿豈謂吾有他志邪(邪音/耶)又聞其先與龍恩
言隂忌之植以憂卒(卒子/恤翻)及䕶敗龍㤙兄弟皆死髙祖
以植為忠特免其子孫大司馬兼小冡宰雍州牧齊公
憲素為䕶所親任(雍於/用翻)賞罸之際皆得參預權埶頗盛
䕶欲有所陳多令憲聞奏其問或有可不(不讀/曰否)憲慮主
相嫌隙(相息/亮翻)每曲而暢之帝亦察其心及䕶死召憲入
憲免冠拜謝帝慰勉之使詣䕶第收兵符及諸文籍衛
公直素忌憲固請誅之帝不許䕶世子訓為蒲州刺史
是夜帝遣柱國越公盛乗𫝊徴訓至同州賜死(自蒲州/西南至)
(同州一百三十里同州西南至/長安二百二十五里傳張戀翻)昌城公深使突厥未還
(使䟽/吏翻)遣開府儀同三司宇文德齎璽書就殺之䕶長史
代郡叱羅協(叱羅虜複姓魏收官氏志拓㧞内入諸/姓有叱羅氏協時在同州璽斯氏翻)司
錄𢎞農馮遷及所親任者皆除名丁巳大赦改元(改元/建德)
以宇文孝伯為車騎大將軍(騎竒/寄翻)與王軌並加開府儀
同三司初孝伯與帝同日生太祖愛之養於第中㓜與
帝同學及即位欲引致左右託言欲與孝伯講習舊經
故䕶弗之疑也以為右侍上士出入卧内預聞機務孝
伯為人沈正忠諒(沈持/林翻)朝政得失外間細事無不使帝
聞之(朝直/遥翻)帝閲䕶書記有假託符命妄造異謀者皆坐
誅唯得庾季才書两紙盛言緯候災祥(緯謂七緯日月/五星之行失行)
(則為災候謂月令七十二/候失節則為災緯于貴反)宜返政歸權帝賜季才粟三
百石帛二百段遷太中大夫癸亥以尉遲廻為太師(尉/紆)
(勿/翻)柱國竇熾為太傅李穆為太保齊公憲為大冡宰衛
公直為大司徒陸通為大司馬柱國辛威為大司冦趙
公招為大司空(後周之制三公/九命六官七命)時帝始親覽朝政頗事
威刑雖骨肉無所寛借齊公憲雖遷冡宰實奪之權又
謂憲侍讀裴文舉曰昔魏末不綱(後周諸王有侍讀之/官不綱言人君不能)
(操持大綱致/衆目紊亂)太祖輔政及周室受命晉公復執大權積
習生常愚者謂法應如是豈有年三十天子而可為人
所制乎詩云夙夜匪懈以事一人(詩大雅烝民之/詩懈古隘翻)一人
謂天子耳卿雖陪侍齊公不得遽同為臣欲死於所事
宜輔以正道勸以義方輯穆我君臣協和我兄弟勿令
自致嫌疑文舉咸以白憲憲指心撫几曰吾之夙心公
寧不知但當盡忠竭節耳知復何言(復扶/又翻)衛公直性浮
詭貪狠(狠戸/懇翻)意望大冡宰既不得殊怏怏更請為大司
馬欲據兵權帝揣知其意曰汝兄弟長㓜有序豈可返
居下列由是用為大司徒(為後三年衞公直作亂張本/怏於両翻揣初委翻長知両)
(翻/)　夏四月周遣工部成公建小禮部辛彦之聘於齊
(杜佑通典周制工部中大夫屬冬官五命禮/部屬春官中大夫五命小禮部上士也三命)　庚寅周
追尊略陽公為孝閔皇帝(廢略陽公事見百六十/七巻髙祖永定元年)　癸
巳周立皇子魯公贇為太子(贇於/倫翻)大赦　五月癸卯王
勱卒(勱音邁卒/子恤翻)　齊尚書右僕射祖珽埶傾朝野左丞
相咸陽王斛律光惡之(珽他鼎翻朝直/遥翻惡烏路翻)遥見輙罵曰多
事乞索小人(乞索求取也小人求取無/厭致國家多事索山客翻)欲行何計又嘗謂
諸將曰兵馬處分趙令恒與吾軰參論(趙令謂趙彦深/為尚書令以其)
(官稱之也處昌呂翻分扶/問翻将即亮翻恒戸登翻)盲人掌機宻以來(祖珽病盲/故詆之盲)
(事始上巻臨海/王光大元年)全不與吾軰語正恐誤國家事耳光嘗
在朝堂垂簾坐(朝直遥/反下同)珽不知乗馬過其前光怒曰小
人乃敢爾(爾猶言/如此也)後珽在内省(齊盖以門下/省為内省)言聲髙
慢光適過聞之又怒珽覺之私賂光從奴問之(從才/用翻)奴
曰自公用事相王每夜抱膝嘆曰盲人入國必破矣(相/息)
(亮/反)穆提婆求娶光庶女不許齊主賜提婆晉陽田光言
於朝曰此田神武帝以來常種禾飼馬数千匹以擬冦
敵(飼祥/吏翻)今賜提婆毋乃闕軍務也由是祖穆皆怨之斛
律后無寵珽因而間之(間古/莧翻)光弟羨為都督幽州刺史
行臺尚書令亦善治兵(治直/之翻)士馬精彊鄣候嚴整突厥
畏之謂之南可汗(可從刋入/聲汗音寒)光長子武都為開府儀同
三司梁兖二州刺史(長知/両翻)光雖貴極人臣性節儉不好
聲色(好呼/到反)罕接賔客杜絶饋餉不貪權勢毎朝廷㑹議
常獨後言言輙合理或有表䟽令人執筆口占之務從
省實(語省而/事實)行兵倣其父金之法營舎未定終不入幕
或竟日不坐身不脱介胄常為士卒先士卒有罪唯大
杖撾背(撾側/𤓰翻)未嘗妄殺衆皆争為之死(為于/偽翻)自結髪從
軍未嘗敗北深為鄰敵所憚周勲州刺史韋孝寛(髙歡/宇文)
(秦兵争秦使韋孝寛守玉璧歡盡力攻之不克而歸遂/死宇文氏於此立勲州以旌其功其地在隋絳郡稷山)
(縣/)宻為謡言曰百升飛上天明月照長安(上時/掌反)又曰髙
山不推自崩(推吐/雷翻)槲木不扶自舉令諜人𫝊之於鄴(諜/逹)
(叶/翻)鄴中小兒歌之於路珽因續之曰盲老公背受大斧
饒舌老母不得語(珽屯鼎翻今人猶/謂多口為饒舌)使其妻兄鄭道盖
奏之帝以問珽珽與陸令萱皆曰實聞有之珽因觧之
曰百升者斛也盲老公謂臣也與國同憂饒舌老母似
謂女侍中陸氏也且斛律累世大將明月聲震闗西豐
樂威行突厥(斛律光字明月羡字豐/樂将即亮翻樂音洛)女為皇后男尚公
主謡言甚可畏也帝以問韓長鸞長鸞以為不可事遂
寢珽又見帝請間(間古莧翻/又音如字)唯何洪珍在側帝曰前得
公啓即欲施行長鸞以為無此理珽未對洪珍進曰若
本無意則可既有此意而不决行萬一泄露如何帝曰
洪珍言是也然猶未决㑹丞相府佐封士讓宻啓云光
前西討還敕令㪚兵光引兵逼帝城將行不軌事不果
而止(還從宣翻又音如字令力丁翻事見上/卷三年封士譲宻啓亦珽等使之也)家藏弩甲
僮奴千数每遣使往豐樂武都所(使䟽吏/翻下同)隂謀往來若
不早圖恐事不可測帝遂信之謂何洪珍曰人心亦大
靈我前疑其欲反果然帝性怯恐即有變令洪珍馳召
祖珽告之欲召光恐其不從命珽請遣使賜以駿馬語
云(使䟽吏翻/語牛倨翻)明日將逰東山王可乗此同行光必入謝
因而執之帝如其言六月戊辰光入至凉風堂劉桃枝
自後撲之不仆(撲弼/角翻)顧曰桃枝常為如此事(齊自文宣/以來毎殺)
(諸王大臣劉桃枝率/攘臂為之故光云然)我不負國家桃枝與三力士以弓
弦罥其頸拉而殺之(罥古縣翻/拉盧合翻)血流於地剗之迹終不
㓕(剗初限/翻削也)於是下詔稱其欲反并殺其子開府儀同三
司世雄儀同三司恒伽(齊制開府儀同三司從一品儀/同三司第二品恒戸登翻伽求)
(加/翻)祖珽使二千石郎邢祖信簿錄光家(齊制二千石郎/掌畿外得失等)
(事/)珽於都省問所得物(都省即尚書都省五代志後齊/制錄令僕射摠理六尚書事謂)
(之都/省)祖信曰得弓十五宴射箭百刀七陽矟二(明非私/藏兵器)
(矟色/角翻)珽厲聲曰更得何物曰得棗杖二十束擬奴僕與
人闘者不問曲直即杖之一百(棗木堅而宻/理可以為杖)珽大慙乃
下聲曰朝廷已加重刑郎中何宜為雪(為于/偽翻)及出人尤
其抗直祖信慨然曰賢宰相尚死我何惜餘生齊主遣
使就州斬斛律武都又遣中領軍賀㧞伏恩乗驛捕斛
律羡仍以洛州行䑓僕射中山獨孤永業代羡與大將
軍鮮于桃枝發定州騎卒續進(騎竒/寄翻)伏恩等至幽州門
者白使人𠂻甲(使䟽吏/翻下同)馬有汗宜閉城門羡曰敕使豈
可疑拒(敕使謂使者奉敕而來/至唐時率以稱宦者)出見之伏㤙執而殺之
初羡常以盛滿為懼表解所職不許臨刑歎曰富貴如
此女為皇后公主滿家常使三百兵何得不敗及其五
子伏䕶世逹世遷世辨世酋皆死(酋慈/由翻)周主聞光死為
之大赦(幸其死也/為于偽翻)祖珽與侍中髙元海共執齊政元海
妻陸令萱之甥也元海數以令萱宻語告珽(數所/角翻)珽求
為領軍齊主許之元海宻言於帝曰孝徴漢人(祖珽字/孝徴)
兩目又盲豈可為領軍因言珽與廣寧王孝珩交結(孝/珩)
(文㐮之子齊主所/忌也珩戸庚翻)由是中止珽求見自辨(見賢/遍翻)且言臣
與元海素嫌必元海譛臣帝弱顔不能諱以實告之(見/人)
(輙自羞面顔有忸怩者/為弱顔今人猶有是言)珽因言元海與司農卿尹子華
等結為朋黨又以元海所泄宻語告令萱令萱怒出元
海為鄭州刺史(地形志天平初置潁州治長社城武定/七年改鄭州治潁隂城周㓕齊改鄭州)
(曰許州於榮/陽置鄭州)子華等皆被黜(被皮/義翻)珽自是專主機衡(尚/書)
(職掌機宻/任居銓衡)摠知騎兵外兵事(後齊制尚書郎有中兵外/兵各分左右左外兵掌河)
(南及潼関已東諸州右外兵掌河北及潼関已/西諸州丁帳及發召徴兵等事騎竒寄翻)内外親
戚皆得顯位帝常令中要人扶侍出入(中要人宦官/之清要者)直
至永巷每同御榻論决政事委任之重羣臣莫比　秋
七月遣使如周(使䟽吏/翻下同)　八月庚午齊廢皇后斛律氏
為庶人(斛律光既死/則其女廢矣)以任城王湝為右丞相(湝戸皆翻/又音皆)
馮翊王潤為太尉蘭陵王長恭為大司馬廣寧王孝珩
為大將軍安德王延宗為大司徒　齊使領軍封輔相
聘於周(相息/亮反)　辛未周使司城中大夫杜杲來聘(宋以/武公)
(名改司空為司城侯國之卿也後周倣成周之遺制/必不以諸侯之卿名官盖髣髴周官掌固之職)上
謂之曰若欲合從圖齊(從子/容翻)宜以樊鄧見與對曰合從
圖齊豈弊邑之利必湏城鎮宜待得之於齊先索漢南
(索山/客翻)使臣不敢聞命(使䟽/吏翻)　初齊胡太后自愧失徳(胡/太)
(后失徳乆矣事𤼵/則見上巻上年)欲求悅於齊主乃飾其兄長仁之女
置宫中令帝見之帝果悦納為昭儀(元魏以來昭儀次/於皇后位視大司)
(馬/)及斛律后廢陸令萱欲立穆夫人太后欲立胡昭儀
力不能遂乃卑辭厚禮以求令萱結為姊妹令萱亦以
胡昭儀寵幸方隆不得已與祖珽白帝立之戊子立皇
后胡氏　己丑齊以北平王仁堅為尚書令特進許季
良為左僕射彭城王寳徳為右僕射　癸巳齊主如晉
陽　九月庚子朔日有食之　辛亥大赦　冬十月庚
午周詔江陵所虜充官口者悉免為民(梁元帝承聖三/年江陵破士民)
(皆為魏所/虜入関)　辛未周遣小匠師楊勰等來聘(匠師大司/空之屬也)
(杜佑通典周小匠師下大夫屬冬/官四命又有上士三命勰音恊)　周綏徳公陸通卒
(綏徳縣公也西魏於綏州/上縣置綏徳縣卒子恤翻)　乙酉上享太廟(五代志陳/立七廟一)
(嵗五祠春夏秋冬臘也毎祭共以一/大牢始祖以三牲首餘惟骨體而已)　齊陸令萱欲立
穆昭儀為皇后私謂齊主曰豈有男為皇太子而身為
婢妾者胡后有寵於帝不可離間(間古/莧翻)令萱乃使人行
厭蠱之術(厭一/琰翻)旬朔之間胡后精神恍惚(恍呼廣翻/惚音忽)言
笑無恒帝漸畏而惡之(恒戸登翻/惡烏路翻)令萱一旦忽以皇后
服御衣被昭儀(衣於既翻/被皮義翻)又别造寳帳爰及枕席器玩
莫非珍竒坐昭儀於帳中謂帝曰有一聖女出將大家
看之及見昭儀令萱乃曰如此人不作皇后遣何物人
作帝納其言甲午立穆氏為右皇后以胡氏為左皇后
　十一月庚戌周主行如羌橋(羌橋在長安東以/符姚諸羌而得名)集長
安以東諸軍都督以上頒賜有差乙卯還宫以趙公招
為大司馬壬申周主如斜谷(斜音邪又似嗟翻/谷音欲又古禄翻)集長安
已西都督已上頒賜有差丙戍還宫　庚寅周主逰道
㑹苑以上善殿壯麗焚之　十二月辛巳周主祀南郊
(五代志周憲章姬周祭祀之式多依儀禮南郊為方壇/於國南五里其崇一丈二尺其廣四丈其壝方百二十)
(歩内壝半之祭以正月上辛以始祖獻/侯莫那配所感帝靈威仰於其上也)齊胡后之立非
陸令萱意令萱一旦於太后前作色而言曰何物親姪
作如此語太后問其故令萱曰不可道因問之乃曰語
大家云(語大牛/倨翻)太后行多非法不可以訓(行下/孟翻)太后大
怒呼后出立剃其髪送還家(剃他/計翻)辛丑廢胡后為庶人
然齊主猶思之毎致物以通意自是令萱與其子侍中
穆提婆勢傾内外賣官鬻獄聚歛無厭(斂力膽翻/厭一鹽翻)每一
賜與動傾府藏(藏徂/浪翻)令萱則自太后以下皆受其指麾
提婆則唐邕之徒皆重足屏氣(重直龍翻/屏必郢翻)殺生予奪唯
意所欲　乙巳周以柱國田𢎞為大司空　乙卯周主
享太廟(五代志後周思復古之道右宗廟而左社稷置/太祖之廟并髙祖已下二昭二穆凡五親盡則)
(遷其有徳者謂/之祧廟亦不毁)　是嵗突厥木杆可汗卒復捨其子大
邏便而立其弟是為佗鉢可汗佗鉢以攝國為爾伏可汗統
其東面又以其弟褥但可汗之子為歩離可汗居西面(厥九/勿翻)
(梁世祖承聖二年突厥士門可汗卒捨其子攝圖立其/弟俟斗稱為木杆可汗褥但既佗鉢之弟盖小可汗也)
(扞古按翻可從刋入聲汗音寒/卒子恤翻復扶又翻佗徒何翻)周人與之和親嵗給繒
絮錦綵十萬段(繒慈/陵翻)突厥在長安者衣錦食肉常以千
數(衣於/既翻)齊人亦畏其為冦争厚賂之佗鉢益驕謂其下
曰但使我在南两兒常孝何憂於貧(在南两兒謂尔伏/歩離二人所部分)
(西北皆南/近中國)阿史那后無寵於周主(有考異曰周書曰后/  姿貌善容止周帝)
(甚敬焉案房𤣥齡唐髙祖實録云武帝納突厥/女陋而無寵太穆皇后勸帝强撫慰之今從之)神武公
竇毅尚襄陽公主(神武郡公拓㧞魏/置神武郡於尖山)生女尚㓜宻言於
帝曰今齊陳鼎峙(齊陳及周/三國鼎峙)突厥方彊願舅抑情慰撫
以生民為念帝深納之(此女後適李淵是/為唐髙祖竇皇后)
五年春正月癸酉以吏部尚書沈君理為右僕射　戊
寅齊以并省尚書令髙阿那肱録尚書事摠知外兵及
内省機宻與侍中城陽王穆提婆領軍大將軍昌黎王
韓長鸞共處衡軸(處昌吕翻車軛曰衡持輪者曰/軸車非二者不行故以為喩)號曰
三貴蠧國害民日月滋甚(滋益/也)　長鸞弟萬嵗子寳行
寳信並開府儀同三司萬歳仍兼侍中寳行寳信皆尚
公主每羣臣旦參(參朝/參也)帝常先引長鸞顧訪出後方引
奏事官若不視事内省有急奏事皆附長鸞奏聞軍國
要宻無不經手尤疾士人朝夕宴私唯事譛訴常帯刀
走馬未嘗安行瞋目張拳(瞋昌/真翻)有噉人之勢朝士咨事
莫敢仰視動致呵叱毎罵云漢狗大不可耐唯須殺之
(呵虎何翻叱昌/栗翻耐奴代翻)　庚辰齊遣崔象來聘　辛巳上幸南
郊甲午享大廟二月辛丑祀明堂　乙巳齊立右皇后
穆氏為皇后穆后母名輕霄本穆氏之婢也面有黥字
(北史輕霄本穆子倫婢轉入宋欽道家欽道之婦/妬輕霄黥其面為宋字姦私而生此女莫知其姓)后既
以陸令萱為母穆提婆為外家號令萱曰太姬太姬者
齊皇后母號也視一品班在長公主上(長知/两翻)由是不復
問輕霄(復扶/又翻)輕霄自療靣欲求見后太姬使禁掌之竟
不得見齊主頗好文學(好呼/到翻)丙午祖珽奏置文林館多
引文學之士以充之謂之待詔以中書侍郎博陵李徳
林黃門侍郎琅邪顔之推同判館事又命共撰修文殿
御覽(齊大統中毁東宫起/修文等殿撰士免翻)　甲寅周太子贇廵省西土
(省悉/景翻)　乙卯齊以北平王堅録尚書事(按上年秋八月/齊以北平王仁)
(堅録尚書事/此恐逸仁字)　丁巳齊主如晉陽　壬戍周遣司㑹侯
莫陳凱等聘於齊(周官司㑹屬冡宰鄭𤣥曰㑹大計也/司㑹主天下之大計計官之長若今)
(尚書後周司㑹屬天官/中大夫也㑹工外翻)　庚辰齊主還鄴　三月己卯
周太子於岐州獲二白鹿以獻(因廵省而/獲白鹿)周主詔曰在
徳不在瑞　帝謀伐齊公卿各有異同唯鎮前将軍吳
明徹决䇿請行(梁武帝置八鎮将軍東西南北/止施在外左右前後止施在内)帝謂公
卿曰朕意已决卿可共舉元帥(帥所/類翻)衆議以中權將軍
淳于量位重共署推之(梁置四中将軍與八鎮将軍同/擬官品第二然四中班四征之)
(上八鎮班四征之/下故以量位為重)尚書左僕射徐陵獨曰吳明徹家在
淮左(吳明徹/秦郡人)悉彼風俗將略人才當今亦無過者(将即/亮翻)
(下/同)都官尚書河東裴忌曰臣同徐僕射陵應聲曰非但
明徹良將裴忌即良副也壬午分命衆軍以明徹都督
征討諸軍事忌監軍事(将即亮翻/監工銜翻)統衆十萬伐齊明徹
出秦郡都督黄法氍出厯陽(氍巨/俱翻)　夏四月己亥周主
享太廟　癸卯前巴州刺史魯廣逹與齊師戰于大峴
破之(梁置巴州於巴陵此大峴在合/肥之南厯陽之北峴戸典翻)　戊申齊以蘭陵
王長恭為太保南陽王綽為大司馬安德王延宗為大
尉武興王普為司徒開府儀同三司宜陽王趙彦深為
司空　齊人於秦郡置秦州州前江浦通涂水(今真州/閘即其)
(地涂讀/曰滁)齊人以大木為柵於水中辛亥吳明徹遣豫章
内史程文季將驍勇㧞其柵克之(將即亮翻又音如/字領也驍堅堯翻)文
季靈洗之子也(梁陳之間程/靈洗以勇鳴)齊人議禦陳師開府儀同
三司王紘曰官軍比屢失利人情騷動(攷之史比年以/來齊師未嘗失)
(利盖争宜陽汾北周齊更勝迭負/周師雖退齊師亦疲也比毗至翻)若復出頓江淮恐北
狄西冦乗弊而來(復扶又翻北狄謂/突厥西冦謂周)莫若薄賦省徭息
民養士使朝廷輯睦遐邇歸心天下皆當肅清豈直陳
氏而已不從遣軍救厯陽(考異曰陳書帝紀云齊遣兵/十萬救厯陽黄法氍𫝊云歩)
(騎五萬援厯陽蕭摩訶𫝊尉破胡等帥衆十/萬來援案源文宗之語恐無此數今不取)庚申黄法
氍擊破之又遣開府儀同三司尉破胡長孫洪略救秦
州(尉紆/勿翻)趙彦深私問計於秘書監源文宗曰吳賊侏張
遂至于此(侏舊音張流翻盖因書譸張為幻爾雅譸作/侜遂有此音按類篇侏音張流切其義華也)
(書所謂譸張其義誕也以文理求/之皆於此不近姑闕之以待知者)弟往為秦涇刺史(齊/置)
(秦州於秦郡/涇州於石梁)悉江淮間情事今何術以禦之文宗曰朝
廷精兵必不肯多付諸將(將音即/亮翻)數千已下適足為吳
人之餌尉破胡人品王之所知(彦深封宜陽/王故稱之)敗績之事
匪朝伊夕國家待遇淮南失之同於蒿箭(唐高祖遣李/宻徇山東廷)
(臣多諌帝曰如以蒿箭射蒿中耳/言不足惜也乃知此語之來乆矣)如文宗計者不過専
委王琳招募淮南三四萬人風俗相通能得死力兼令
舊將將兵屯於淮北(將音即/亮翻)且琳之於頊必不肻北靣
事之明矣竊謂此計之上者若不推赤心於琳更遣餘
人掣肘(宓子賤為單父宰言於魯君請與二吏俱至邑/使二吏書而掣其肘書不工輙怒之吏不能堪)
(歸以告魯君魯君曰是慮我掣其肘耳宓賤是/以能為單父後之言掣肘者本此掣音昌列翻)復成速
禍彌不可為(是役卒如文宗之/言復音扶又翻)彥深歎曰弟此䇿誠足
制勝千里但口舌争之十日已不見從時事至此安可
盡言因相顧流涕文宗名彪以字行子恭之子也(源子/㳟以)
(幹用稱於熈/平永安之間)文宗子師為左外兵郎中攝祠部嘗白髙
阿那肱龍見當雩阿那肱驚曰何處龍見其色如何師
曰龍星初見禮當雩祭非眞龍也阿那肱怒曰漢兒多
事强知星宿遂不祭師出竊歎曰禮既廢矣齊能乆乎
(見賢遍翻强其両翻春秋左氏傳曰龍見而雩杜預注/云龍見建巳之月蒼龍之體昏見東方萬物始盛待雨)
(而大故祭天逺為百穀祈甘雨鄭𤣥曰雩吁嗟求雨之/祭孔穎逹曰天之四方皆有七宿各成一形東方成龍)
(形西方成虎形皆南首而北尾南方成鳥形北方成龜/形皆西首而東尾五代志後齊以孟夏龍見而雩祭太)
(㣲五精帝於夏郊之東為圓壇於其上祈榖實以顯祖/文宣帝配通鑑言國之將亡其禮先亡諸源本出於鮮)
(卑未嘗以為諱鮮卑遂自謂貴種率謂華人為漢兒率/侮詬之諸源世仕魏朝貴顯習知典禮遂有雩祭之請)
(冀以取重乃以取詬通鑑詳書之又一嘅也/因源文宗不敢盡言併及其子竊歎之事)齊師選長
大有膂力者為前隊又有蒼頭犀角大力其鋒甚鋭又
有西域胡善射弦無虛發衆軍尤憚之辛酉戰于吕梁
(吕梁在彭城/疑此即石梁)將戰吳明徹謂巴山太守蕭摩訶曰若殪
此胡(守音式又翻/殪音一計翻)則彼軍奪氣君才不减闗羽矣摩訶
曰願示其狀當為公取之(為音于/偽翻)明徹乃召降人有識
胡者使指示之自酌酒以飲摩訶(降音戸江翻/飲音於禁翻)摩訶飲
畢馳馬衝齊軍胡挺身出陳前十餘歩(陳讀/曰陣)彀弓未𤼵
摩訶遥擲銑鋧(銑音蘓典翻鋧音他典/翻類篇曰銑鋧小鑿也)正中其額應手
而仆(中音竹/仲翻)齊軍大力十餘人出戰摩訶又斬之於是
齊軍大敗尉破胡走(敗考異曰北齊書破胡/  在五月今從齊書)長孫洪略
戰死破胡之出師也齊人使侍中王琳與之俱琳謂破
胡曰吳兵甚鋭宜以長䇿制之慎勿輕鬬破胡不從而
敗琳單騎僅免(騎竒/寄翻)還至彭城齊人即使之赴壽陽召
募以拒陳師復以盧潜為楊州道行臺尚書(復扶又翻/盧潜在壽)
(陽與王琳不協事見一百/六十八巻世祖天嘉二年)甲子南譙太守徐槾克石梁
城(槾謨于翻五代志石梁在江/都郡永福縣齊置涇州於此)五月己巳瓦梁城降(以/五)
(代志攷之瓦梁城當/在江都郡六合縣界)癸酉陽平郡降(以地形志攷之梁/置淮州治淮隂城)
(其屬有陽平郡治陽平/城其地當在淮隂城西)甲戍徐槾克廬江城(按地形志/梁置廬江)
(郡治潜縣潜縣今属無為/軍界徐槾之師盖漸西向)厯陽窘蹙乞降黃法氍緩之
則又拒守法氍怒帥卒急攻(帥讀/曰率)丙子克之盡殺戍卒
進軍合肥合肥望旗請降法氍禁侵掠撫勞戍卒(勞力/到翻)
與之盟而縱之　丁丑周以柱國侯莫陳瓊為大宗伯
榮陽公司馬消難為大司寇(難乃/旦翻)江陵摠管陸騰為大
司空瓊崇之弟也(矦莫陳崇八/柱國之一也)　己卯齊北高唐郡降
(五代志同安郡宿松縣/梁置髙塘郡降戸江翻)辛巳詔南豫州刺史黃法氍(氍/巨)
(俱/翻)徙鎮厯陽(晉氏南渡豫部殱覆刺史祖約自譙城退/屯壽春咸和間庾亮治蕪湖咸康間毛寳)
(治邾城永和初趙𦙍鎮牛渚二年謝尚鎮蕪湖四年進/壽春九年鎮厯陽十一年進馬頭寧康初桓冲戍姑孰)
(宋永初中分淮東為南豫州治厯陽淮西為豫州泰始/中淮西䧟沒以揚州之淮南宣城為南豫州治宣城蕭)
(齊治姑孰梁武佳兵治無定所侯景之亂江淮/之地皆歸髙齊陳治宣城今復厯陽命徙鎮焉)乙酉南
齊昌太守黃詠克齊昌外城(五代志蘄春郡蘄春縣舊/曰蘄陽梁改蘄水後齊改)
(曰齊昌置齊昌/郡守式又翻)丙戍廬陵内史任忠軍於東闗克其東
西二城(東闗東西二城吳諸/葛恪所築也任音壬)進克蘄城(五代志廬江郡/襄安縣梁曰蘄)
(蘄居衣翻/又音其)戊子又克譙郡城(郡地形志合州之南譙/  城也亦在蘄縣界)秦
州城降(自四月辛亥㧞秦州水柵/至是三十八日州城始降)癸巳瓜歩胡墅二城
降(二城皆在六合縣/界臨江降戸江翻)帝以秦郡吳明徹之鄉里詔具太
牢令拜祠上冡(上時/掌翻)文武羽儀甚盛鄉人榮之　齊自
和士開用事以來政體隳紊(和士開用事始一百六十/九巻世祖天嘉四年隳音)
(揮紊扶/問翻)及祖珽執政頗收舉才望内外稱美珽復欲増
損政務沙汰人物(汰音/太)官號服章並依故事又欲黜諸
閹豎及羣小軰為致治之方(豎臣庾翻童僕未冠者/也又音樹治直之翻)陸
令萱穆提婆議頗同異珽乃諷御史中丞麗伯律令劾
主書王子冲納賂(麗姓伯律名姓苑有麗姓後齊制中/書省有舎人主書各十人劾戸槩翻)
(又戸/得翻)知其事連提婆欲使贓罪相及望因此并坐及令
萱猶恐齊主溺於近習(溺奴/狄翻)欲引后黨為援乃請以胡
后兄君瑜為侍中中領軍又徴君瑜兄梁州刺史君璧
(元魏置梁州/於大梁城)欲以為御史中丞令萱聞而懐怒百方排
毁出君瑜為金紫光禄大夫觧中領軍(出者自内省出/就朝列金紫光)
(禄大夫本晉之左右光禄大夫假金章紫綬後遂於左/右光禄大夫之下又置光禄大夫而光禄大夫假銀印)
(青綬者為銀青光禄大夫後齊制金紫光禄大夫從二/品中領軍第三品君瑜既觧中領軍有品秩而無職事)
君璧還鎮梁州胡后之廢頗亦由此釋王子冲不問珽
日以益踈諸宦者更共譖之帝以問陸令萱令萱憫黙
不對(憫黙憂而不/敢言之貎)三問乃下牀拜曰老婢應死(言其罪/應死也)
老婢始聞和士開言孝徴多才博學意謂善人故舉之
比來觀之(比毗/至翻)大是姧臣人寔難知老婢應死帝令韓
長鸞檢案(檢察也搜也校也舉/也案考騐也亦舉也)長鸞素惡珽(惡烏/路翻)得其
詐出勑受賜等十餘事帝以嘗與之重誓故不殺觧珽
侍中僕射出為北徐州刺史(五代志琅邪郡/舊置北徐州)珽求見帝
長鸞不許遣人推出柏閤(見賢遍翻/推吐雷翻)珽坐不肯行長鸞
令牽曵而出癸巳齊以領軍穆提婆為尚書左僕射侍
中中書監段孝言為右僕射孝言韶之弟也(段韶厯事/髙氏五世)
(著忠孝戰/功為多)初祖珽執政引孝言為助除吏部尚書孝言
凡所進擢非賄則舊求仕者或於廣㑹膝行跪伏公自
陳請孝言顔色揚揚以為己任隨事酬許將作丞崔成
忽於衆中抗言曰尚書天下尚書豈獨段家尚書也孝
言無辭以應唯厲色遣下而已既而與韓長鸞共搆祖
珽逐而代之　齊蘭陵武王長恭貌美而勇以邙山之
㨗威名大盛(主考異曰北齊書長恭與周戰於邙山後/  謂曰入陳太深失利悔無所及對曰家)
(事親切不覺遂然帝嫌其稱家事遂忌之案邙山之戰/在河清三年後主時年九嵗尚未即位何得有此問且)
(稱家事亦何足/致忌今不取)武士歌之為蘭陵王入陳曲(杜佑曰北/齊蘭陵王)
(長㳟才武而貌美嘗著假面以對敵嘗擊周師金墉城/下勇冠三軍齊人壯之作此舞以效其指麾擊刺之容)
(謂之蘭陵/王入陳曲)齊主忌之及代段韶督諸軍攻定陽頗務聚
歛(邙山之㨗見一百六十九巻世祖天嘉五年攻/定陽見上巻大建三年陳讀曰陣歛力贍翻)其所
親尉相願(尉紆/勿翻)問之曰王受朝寄何得如此(朝直/遥翻)長恭
未應相願曰豈非以邙山之㨗欲自穢乎長恭曰然相
願曰朝廷若忌王即當用此為罪無乃避禍而更速之
乎長㳟涕泣前膝問計(俯身而問膝前/於席故曰前膝)相願曰王前既
有功今復告㨗(復扶/又翻)威聲太重宜屬疾在家(屬之/欲翻)勿預
時事長恭然其言未能退及江淮用兵恐復為將(復扶/又翻)
(將息/亮翻)歎曰我去年靣腫今何不發自是有疾不療齊主
遣使酖殺之(療力弔翻/使䟽吏翻)　六月郢州刺史李綜克灄口
城(水經注江水逕魯山南左得湖口水又東合灄口水/水上承沔水於安陸縣而東逕灄陽縣北東南注于)
(江灄書/渉翻)乙巳任忠克合州外城(按地形志及五代志皆/云合州治合肥合肥前)
(已降黄法氍今任忠乂/克合州外城何也當攷)庚戍淮陽沐陽郡皆棄城走(五/代)
(志梁置淮陽郡於下邳郡之淮陽縣又置潼陽郡/於東海郡之沐陽縣東魏改曰沐陽郡沐食聿翻)　壬
子周皇孫衍生　齊主逰南苑從官賜死者六十人(史/言)
(齊主滛刑以/逞從才用翻)以髙阿那肱為司徒　癸丑程文季攻齊
涇州㧞之(按齊涇州治石梁是年/四月徐槾已克石梁城)乙卯宣毅司馬湛陀
克新蔡城(梁置鎮兵翊師宣惠宣毅四將軍代舊四中/郎將盖皆有長史司馬湛姓陀名後漢有大)
(司農湛重五代志廬江郡渒水縣弋陽郡定城縣殷城/縣皆有梁所置新蔡郡又固始縣有後齊所置新蔡郡)
(未知孰是湛徒/减翻陀徒何翻)　丙辰齊使開府儀同三司王紘聘于
周　癸亥黃法氍克合州(以此觀之則前請降者/合肥戍卒也氍巨俱翻)吳明
徹進攻仁州(地形志梁置仁州治赤/坎城盖在山陽縣界)甲子克之　治明
堂(五代志陳制明堂殿屋十二間中央六間安六/座四方帝各依其方黄帝居坤維治直之翻)　秋
七月戊辰齊遣尚書左丞陸騫將兵二萬救齊昌出自
巴蘄(出自巴水蘄水之間也將/即亮翻蘄音機又音祈)遇西陽太守汝南周炅
(西陽郡在黄岡縣界/炅枯迥翻又古惠翻)炅留羸弱設疑兵以當之身帥精
鋭由間道邀其後大破之(羸倫為翻帥讀/曰率間古莧翻)己巳征北大
將軍吳明徹軍至峽口克其北㟁城南岸守者棄城走
(峽口峽石口也夾岸築两城以扼淮流/吳明徹以功進律自從二品升第二品)周炅克巴州(後/齊)
(置巴州/於黄岡)淮北絳城及穀陽士民並殺其戍主以城降(絳/城)
(葢虹縣城音同而字異耳五代志/彭城郡榖陽縣後齊置榖陽郡)齊巴陵王王琳與揚
州刺史王貴顯保壽陽外郭吳明徹以琳初入衆心未
固丙戍乗夜攻之城潰齊兵退據相國城及金城(二城/皆在)
(壽陽城中相國城劉裕伐長安所築故名金/城夀陽中城也自晉以來率謂中城為金城)　八月乙
未山陽城降(五代志江都郡山/陽縣舊置山陽郡)壬寅盱眙城降(盱眙縣/亦屬江)
(都舊置盱眙郡/盱眙音吁怡)壬子戎昭將軍徐敬辯克海安城(陳制/戎昭)
(將軍品第八秩六百石海安/城在海陵縣東今為海安鎮)青州東海城降(東海郡梁/置南北二)
(青州今/朐山縣)戊午平固侯敬㤗等克晉州(平固縣沈約志屬/南康郡吳立曰平)
(陽晉武帝太康元年更名五代志/同安郡梁置晉州因晉熈以為名)九月甲子陽平城降
(五代志江都郡安/宜縣梁置陽平郡)壬申高陽太守沈善慶克馬頭城(五/代)
(志鍾離郡塗山縣古當/塗也後齊置馬頭郡)甲戍齊安城降(五代志永安郡/黄岡縣後齊置)
(齊安/郡)丙子左衛將軍樊毅克廣陵楚子城(此廣陵非江/都之廣陵按)
(魏太和中蠻帥田益宗納土於魏魏為立東豫州治廣/陵城五代志汝南郡新息縣魏置東豫州則此廣陵乃)
(新息之廣陵也又梁武帝置楚州於汝南郡之城陽縣/治楚城即楚子城也水經淮水先過城陽縣而後過新)
(息縣則知廣陵城/與楚子城相近)　壬午周太子贇納妃楊氏妃大將
軍隨公堅之女也(為楊堅由后父/而簒周張本)太子好昵近小人(好/呼)
(到翻昵尼質/翻近其靳翻)左宫正宇文孝伯言於周主曰皇太子四
海所屬(屬之/欲翻)而德聲未聞臣忝宮官實當其責且春秋
尚少(少詩/照翻)志業未成請妙選正人為其師友調䕶聖質
猶望日就月將(就從也將行也從事於學將以行之/也鄭𤣥曰日就月將言當習之以積)如
或不然悔無及矣帝歛容曰卿世載鯁直(鯁古杏翻毛/晃曰鯁魚骨)
(又骨不下咽世謂謇諤者為骨/鯁謂直言難受如骨之咈咽也)竭誠所事觀卿此言有
家風矣孝伯拜謝曰非言之難受之難也帝曰正人豈
復過卿(復扶/又翻)於是以尉遲運為右宫正運迥之弟子也
(尉紆/勿翻)帝嘗問萬年縣丞南陽樂運曰卿言太子何如人
對曰中人帝顧謂齊公憲曰百官佞我皆稱太子聰明
睿智唯運所言忠直耳因問運中人之狀對曰如齊桓
公是也管仲相之則覇豎貂輔之則亂(相息/亮翻)可與為善
可與為惡帝曰我知之矣乃妙選宫官以輔之仍擢運
為京兆丞(由赤縣丞/擢京郡丞)太子聞之意甚不悦　癸未沈君
理卒(卒子/恤翻)　壬辰晦前鄱陽内史魯天念克黄城(地形/志譙)
(州下蔡郡有黄城縣按東魏置譙州於渦陽則黄城亦/其屬縣也盖下蔡在淮北而黄城在壽陽西水經注柴)
(水東逕黄城西故式陽縣也城内二城西/即黄城也柴水東北入于淮謂之淮口)甲午郭黙城
降(晉氏不競劉石强盛郭黙轉徙/而南築城以自保故有其名)　己亥以特進領國
子祭酒周𢎞正為尚書右僕射　齊國子祭酒張雕以
經授齊主為侍讀帝甚重之雕與寵胡何洪珍相結穆
提婆韓長鸞等惡之(惡烏/路翻)洪珍薦雕為侍中加開府儀
同三司奏度支事(度徒洛翻後齊六尚書度支其一也/統度支倉部左戸右戸金部庫部六)
(曹凡度支事/雕以奏聞)大為帝所委信常呼博士雕自以出於㣲
賤致位大臣欲立効以報恩論議抑揚無所囘避省宫
掖不急之費禁約左右驕縱之臣數譏切寵要獻替帷
幄(數所/角翻)帝亦深倚仗之雕遂以澄清為己任意氣甚髙
貴倖皆側目尚書左丞封孝琰隆之之弟子(封隆之高/氏起兵佐)
(命之/臣)與侍中崔季舒皆為祖珽所厚孝琰嘗謂珽曰公
是衣冠宰相異於餘人近習聞之大以為恨㑹齊主將
如晉陽季舒與張雕議以為壽陽被圍(被皮/義翻)大軍出拒
之信使往還(使䟽/吏翻)須禀節度且道路小人或相驚恐以
為大駕向并州畏避南冦若不啓諫恐人情駭動遂與
從駕文官連名進諌(從才/用翻)時貴臣趙彦深唐邕段孝言
等意有異同季舒與争未决長鸞遽言於帝曰諸漢官
連名總署聲云諌幸并州其實未必不反宜加誅勠辛
丑齊主悉召已署名者集含章殿斬季舒雕孝琰及散
騎常侍劉逖黄門侍郎裴澤郭遵於殿庭家屬皆徙北
邉婦女配奚官㓜男下蠶室(下戸/嫁翻)沒入貲産癸卯遂如
晉陽　吳明徹攻壽陽堰肥水以灌城(按水經注肥水/過壽陽城而入)
(淮然引流入城交絡城中吳/明徹堰之以灌城其勢順易)城中多病腫泄(泄私/列翻)死者
什六七齊行䑓右僕射琅邪皮景和等救壽陽(琅邪之/下疑脱)
(王/字)以尉破胡新敗怯懦不敢前屯於淮口(淮口盖即頴/口景和之師)
(自頴上出至淮而/屯因謂之淮口)敕使屢促之(使䟽吏/翻下同)然始度淮(然如/此也)
(如此始/度淮也)衆數十萬去壽陽三十里頓軍不進諸將皆懼
(將即亮/翻下同)曰堅城未㧞大援在近將若之何明徹曰兵貴
神速而彼結營不進自挫其鋒吾知其不敢戰明矣乙
巳躬擐甲胄(擐音/宦)四靣疾攻一鼓㧞之生擒王琳王貴
顯盧潜及扶風王可朱渾道裕尚書左丞李騊駼送建
康(可朱渾虜三字姓騊/徒刀翻駼同都翻)景和北遁盡收其駝馬輜重(重/直)
(用/翻)琳體貌閑雅喜怒不形於色彊記明敏軍府佐吏千
數皆能識其姓名(識職/吏翻)刑罰不濫輕財愛士得將卒心
雖失地流寓在鄴齊人皆重其忠義及被擒故麾下將
卒多在明徹軍中見者皆歔欷不能仰視争為之請命
(將即亮翻被皮義翻歔音虛/欷音希又許既翻為于偽翻)及致資給明徹恐其為變
遣使追斬之於壽陽東二十里(使䟽/吏翻)哭者聲如雷有一
叟以酒脯來祭哭盡哀收其血而去田夫野老知與不
知聞者莫不流涕齊穆提婆韓長鸞聞壽陽陷握槊不
輟曰本是彼物從其取去(南北兵争壽陽本屬江南故/云然史言齊之君臣以樂慆)
(憂/)齊主聞之頗以為憂提婆等曰假使國家盡失黄河
以南猶可作一龜兹國(龜兹音丘慈唐/人又讀為屈佳)更可憐人生如
寄唯當行樂(樂音/洛)何用愁為左右嬖臣因共賛和之(嬖/卑)
(義翻又匹計/翻和戸卧翻)帝即大喜酣飲鼓舞(酣戸/甘翻)仍使於黎陽臨
河築城戍(懼陳兵之來真/欲畫河自保)丁未齊遣兵萬人至潁口(潁/水)
(入淮/之口)樊毅擊走之辛亥遣兵援蒼陵又破之(地形志揚/州淮南郡)
(壽春縣故楚有蒼陵城水經注淮水東流與穎口/㑹東南逕蒼陵北又東北流逕壽春縣故城西)齊主
以皮景和全軍而還賞之除尚書令(還從宣翻/又音如字)丙辰詔
以壽陽復為豫州(復宋齊/之舊也)以黄城為司州以明徹為都
督豫合等六州諸軍事車騎大將軍豫州刺史遣謁者
蕭淳風就壽陽冊命(騎竒寄翻陳依梁制/謁者僕射秩千石)於城南設壇
士卒二十萬陳旗鼓戈甲明徹登壇拜受成禮而退將
卒榮之上置酒舉杯屬徐陵曰賞卿知人(將即亮翻/屬之欲翻)陵
避席曰定䇿聖衷非臣力也以黄法氍為征西大將軍
合州刺史戊午湛陀克齊昌城十一月甲戍淮隂城降
(五代志江都郡山陽縣有淮/隂郡氍巨俱翻降戸江翻)庚辰威虜將軍劉桃枝克
朐山城(陳制威虜將軍品第八秩六百石此劉桃枝自/是陳將非齊之劉桃枝五代志東海郡有朐山)
(縣朐/音劬)辛巳樊毅克濟隂城(五代志鍾離郡化明縣故曰/睢陵置濟隂郡濟子禮翻)
己丑魯廣逹攻濟南徐州克之(濟當作齊書齊南徐以/别京口之南徐以五代)
(史攷之齊之南徐州本置於下邳/郡宿豫縣詳又注於考異之下)以廣逹為北徐州刺
史鎭其地(案考異曰陳書帝紀及廣逹𫝊皆云北徐州/  北齊書祖珽𫝊珽保全北徐州城不陷葢)
(南人謂京口為南徐州故謂此為北徐州其實乃北齊/之南徐州也  按此所謂齊南徐州乃舊琅邪郡宋泰)
(始初琅邪沒魏莊帝永安二年置北徐州於琅邪時齊/以祖珽為北徐州鎮琅邪魏收地形志太和中立北徐)
(州於宿豫蕭衍置北徐州於鍾離南北兵争疆場之間/一彼一此各立州郡當隨其所立州名書之恐不可以)
(齊之北徐州為/齊南徐州也)齊北州民多起兵以應陳逼其州城(按/五)
(代志齊置北徐州/於琅邪珽他鼎翻)祖珽命不閉城門禁人不得出衢路
(爾雅四逹/謂之衢)城中寂然反者不測其故疑人走城空不設
僃珽忽令鼓譟震天反者皆驚走既而復結陳向城(復/扶)
(又翻陳/讀曰陣)珽令錄事叅軍王君植將兵拒之自乗馬臨陳
左右射(射食/亦翻)反者先聞其盲謂其必不能出忽見之大
驚穆提婆欲令城䧟不遣援兵珽且戰且守十餘日反
者竟散走詔懸王琳首於建康市故吏梁驃騎倉曹參
軍朱瑒(梁制將軍府有功曹倉曹中兵外兵騎兵長流/城局等㕘軍驃匹妙翻騎竒寄翻瑒雉杏翻又)
(音/暢)致書徐陵求其首曰竊以典午將滅徐廣為晉家遺
老(典司也午屬馬故謂司馬為典午徐廣/事見一百十九卷宋髙祖永初元年)當塗已謝馬
孚稱魏主忠臣(當塗髙者魏也司馬孚事見/七十九巻晉世祖㤗始元年)梁故建寧
公琳當離亂之辰摠方伯之任天厭梁徳尚思匡繼徒
藴包胥之志(左傳吳破楚入郢申包胥赴/秦請救以秦師破吳而復楚)終遘萇𢎞之
眚(周靈王即位諸侯不朝萇𢎞乃明鬼神事設射諸侯/之不來者欲依怪物以致諸侯諸侯不從而周室愈)
(微後二世至敬/王晉人殺萇𢎞)至使身沒九泉頭行千里伏惟聖恩博
厚明詔爰發赦王經之哭(按魏元帝景元元年司馬昭/弑高貴鄉公併收王經其吏)
(向䧺抱經哭於/東市昭赦䧺)許田横之葬(漢高帝葬田横事/見十一巻五年)不使壽
春城下唯傳報葛之人(魏高貴卿公甘露三年司馬昭/破壽春諸葛誕麾下不降而死)
(事見七/十七巻)滄洲島上獨有悲田之客(即田/横事)陵為之啓上(為/于)
(偽/翻)十二月壬辰朔并熊曇朗等首皆還其親屬(熊曇朗/誅見一)
(百六十八巻世/祖天嘉元年)瑒瘞琳於八公山側義故㑹葬者數千
人瑒間道奔齊(義故故舊以義結者/瘞於計翻間古莧翻)别議迎葬尋有壽
陽人茅智勝等五人密送其柩於鄴(柩音/舊)齊贈琳開府
儀同三司録尚書事謚曰忠武王給輼輬車以葬之(自/秦)
(漢以來天子葬用輼/輬車輼音温輬音凉)　癸巳周主集群臣及沙門道士
帝自升高坐辯三教先後(坐徂/卧翻)以儒為先道為次釋為
後　乙未譙城降(五代志譙郡山桑縣梁置渦/州東魏改曰譙州降戸江翻)　乙巳
立皇子叔明為宜都王叔獻為河東王　壬午任忠克
霍州(五代志廬江郡霍山/縣梁置霍州任音壬)詔徴安州刺史周炅入朝(按/五)
(代志西魏置安州於安陸梁陳無安州隋書周法尚傳/周炅為定州刺史或者安字其定字之誤歟朝直遥翻)
初梁定州刺史田龍升以城降(定州梁置治䝉龍城水/經注舉水出龜頭山西)
(北流逕蒙龍城南梁定州治五/代志永安都麻城縣陳置定州)詔仍舊任及炅入朝龍
升以江北六州七鎭叛入於齊齊遣厯陽王景安將兵
應之詔以炅為江北道大都督總衆軍以討龍升斬之
景安退走盡復江北之地　是嵗突厥求昏於齊
六年春正月壬戍朔周齊公憲等七人進爵為王　己
巳周主享太廟乙亥耕籍田(籍秦/昔翻)　壬子上享太廟
甲申廣陵金城降(去年九月樊毅克廣陵楚子城/其金城至是始降降戸江翻)　二
月壬午朔日有食之　乙未齊主還鄴(去年十月如晉/陽至是始還)
　丁酉周紀國公賢等六人進爵為王　辛亥上耕藉
田(梁初依宋齊以正月用事天監十二年武帝以為啓/蟄而耕書云以殷仲春藉田理在建卯於是改用二)
(月陳因而不/改藉而亦翻)　齊朔州行臺南安王思好本高氏養子
驍勇得邉鎮人心(驍堅/堯翻)齊主使嬖臣斫骨光弁至州(斫/骨)
(虜複姓嬖卑義/翻又慱計翻)光弁不禮於思好思好怒遂反云欲入
除君側之惡進軍至陽曲(五代志太原郡汾/陽縣舊曰陽曲)自號大丞
相武衛將軍趙海在晉陽倉猝不暇奏矯詔發兵拒之
帝聞變使尚書令唐邕等馳之晉陽(之往/也)辛丑帝勒兵
繼進未至思好軍敗投水死其麾下二千人劉桃枝圍
之且殺且招終不降以至於盡先是有人告思好謀反
(降戸江翻/先悉薦翻)韓長鸞女適思好子奏言是人誣告貴臣不
殺無以息後乃斬之思好既誅告者弟伏闕下求贈官
長鸞不為通(通鑑言齊嬖倖壅/蔽之禍為于偽翻)丁未齊王還鄴甲寅以
以唐邕為録尚書事　乙卯周主如雲陽宫　丙辰周
大赦　庚申周叱奴太后有疾(叱奴虜/複姓)三月辛酉周主
還長安癸酉太后殂帝居倚廬(陸徳明曰廬倚東牆而/為之故曰倚廬  考異)
(曰隋書張衡𫝊云武帝居憂與左右出獵衡露/髪輿櫬切諌案帝居䘮有禮疑衡自叙之妄)朝夕進
一溢米(鄭𤣥曰二十两為溢於粟米之法一溢/為米一升二十四分升之一溢音逸)羣臣表
請累旬乃止命太子摠釐庶政(釐治/也)衛王直譛齊王憲
於帝曰憲飲酒食肉無異平日帝曰吾與齊王異生(異/生)
(謂異/母也)俱非正嫡特以吾故同袒括髪(袒者肉袒括者結/也杜預曰以麻約)
(髪/)汝當愧之何論得失汝親太后之子特承慈愛但當
自勉無論他人　夏四月乙卯齊遣侍中薛孤康買弔
於周(薛孤虜/複姓)且㑹葬初齊世祖為胡后造珠裙袴(為于/偽翻)
(下/同)所費不可勝計(勝音/升)為火所焚至是齊主復為穆后
營之(復扶/又翻)使商胡齎錦綵三萬與弔使偕往市珠(使疏/吏翻)
周人不與齊主竟自造之及穆后愛衰其侍婢馮小憐
大幸拜為淑妃與齊主坐則同席出則並馬誓同生死
　五月庚申周葬文宣皇后於永固陵周主跣行至陵
所辛酉詔曰三年之䘮逹於天子但軍國務重須自聼
朝衰麻之節苫廬之禮率遵前典(䘮服小記斬衰括髪/以麻寢苫居廬朝直)
(遥翻衰七回/翻苫息亷翻)以申罔極(詩父兮生我母兮鞠我/欲報之德吴天罔極)百僚宜
依遺令既葬而除(除服/也)公卿固請依權制帝不許卒申
三年之制(卒子/恤翻)五服之内亦令依禮(五服者斬衰三年/服齊衰期年服大)
(功九月服小功五/月服緦麻三月服)　庚午齊大赦　齊人恐陳師渡淮
使皮景和屯西兖州以僃之(西兖州/治定陶)　丙子周禁佛道
二教經像悉毁(經謂二教之書/像謂佛像天尊)罷沙門道士並令還俗
并禁諸滛祀非祀典所載者盡除之　六月壬辰周𢎞
正卒(卒子/恤翻)　壬子周更鑄五行大布錢一當十與布泉
並行(行布泉見一百六十八巻/世祖天嘉元年更工衡翻)　戊午周立通道觀以
壹聖賢之教(觀古/玩翻)　秋七月庚申周主如雲陽以右宫
正尉遲運兼司武(左傳宋平公曰司武而梏於朝杜預/注司武司馬周建六官已有大司馬)
(司武盖其屬/也尉紆勿翻)與薛公長孫覽輔太子守長安(長知/两翻)初帝
取衛王直第為東宫(建徳元年立太/子始建東宫)使直自擇所居直
厯觀府署無如意者末取廢陟屺寺欲居之(陟屺寺取/望母為名)
(直意欲以同/母感動周主)齊王憲謂直曰弟子孫多此無乃𥚹小(屺/墟)
(里翻𥚹/補辨翻)直曰一身尚不自容何論子孫直嘗從帝校獵
而亂行帝對衆撻之直積怨憤因帝在外遂作亂乙酉
帥其黨襲肅章門(肅章宮門名唐長安太極宮太極殿/後两儀殿前中為朱明門東則䖍化)
(門西則肅章門盖/周遺制帥讀曰率)長孫覽懼奔詣帝所尉遲運偶在門
中直兵奄至手自闔門直黨與運争門斫傷運指僅而
得閉直不得入縱火焚門運恐火盡直黨得進取宮中
材木及牀榻以益火膏油灌之火轉熾乆之直不得進
乃退運帥留守兵因其退而擊之(帥讀曰/率下同)直大敗帥百
餘騎奔荆州(欲就梁騎/竒寄翻)戊子帝還長安八月辛卯擒直
廢為庶人囚於别宫尋殺之以尉遲運為大將軍賜賚
甚厚丙申周主復如雲陽(復扶/又翻)癸丑齊主如晉陽甲辰
齊以高勱為尚書右僕射(勱音/邁)　九月庚申周主如同
州　冬十月丙申周遣御正𢎞農楊尚希禮部盧愷來
聘(武成元年増御正四人位上大夫保定四年又改禮/部為司宗大司禮為禮部杜佑曰周制禮部中大夫)
(屬春/官)愷柔之子也(盧柔仕魏/為中書監)　甲寅周主如蒲州丙辰
如同州十一月甲戍還長安　十二月戊戍以吏部尚
書王瑒為右僕射度支尚書孔奐為吏部尚書瑒冲之
子也(瑒雉杏翻又音/暢度徒洛翻)時新復淮泗攻戰降附功賞紛紜
(攻戰叙其功降附/叙其賞降戸江翻)奐識鑒精敏不受請託事無凝滯人
皆悦服湘州刺史始興王叔陵屢諷有司求為三公奐
曰衮章之職本以徳舉(三公一命衮命/服身之章也)未必皇枝因以
白帝帝曰始興那忽望公且朕兒為公須在鄱陽王後
(言世祖之子/當先為公)奐曰臣之所見亦如聖㫖　齊定州刺史
南陽王綽喜為殘虐(此定州治中/山喜許既翻)嘗出行見婦人抱兒
奪以飼狗婦人號哭(飼祥吏翻/號戸髙翻)綽怒以兒血塗婦人縱
狗使食之常云我學文宣伯之為人齊主聞之鎻詣行
在至而宥之問在州何事最樂(樂音洛/下同)對曰多聚蠍於
噐置狙其中觀之極樂帝即命夜索蠍一斗比曉得三
二升置浴斛使人裸臥斛中號呌宛轉帝與綽臨觀喜
噱不已(蠍許竭翻螫人蟲渡淮以北即有之通俗文長/尾曰蠆短尾曰蠍索山客翻比必寐翻及也浴)
(斛浴器也裸郎果翻赤體也號/戸刀翻噱其虐翻嗢噱笑不止)因讓綽曰如此樂事何
不馳驛奏聞(樂音/洛)由是有寵拜大將軍朝夕同戱韓長
鸞疾之是嵗出為齊州刺史將𤼵使人誣告其反奏云
此犯國法不可赦帝不忍明誅使寵胡何猥薩與之手
摶搤而殺之(薩桑割翻/搤於革翻)
　
　
　
　資治通鑑巻一百七十一
