
　　唐正議大夫行秘書少監琅邪縣開國子顔師古注
　王貢兩龔鮑傳第四十二
昔武王伐紂遷九鼎於雒邑(師古曰九鼎即夏禹所鑄/者也遷謂從紂都遷之以)
(来春秋左氏傳曰夏之方有徳也逺方圖物貢金九牧/以鑄鼎象物桀有昏徳鼎遷于商載祀六百商紂暴虐)
(鼎遷/于周)伯夷叔齊薄之(師古曰夷齊以武王父死不葬而/用干戈為不孝以臣伐君為不忠)
餓死首陽不食其禄(師古曰馬融云首陽山在河東蒲/阪華山之北河曲之中髙誘則云)
(在雒陽東北阮籍詠懐詩亦以為然今此二山並有夷/齊祠耳而曹大家注幽通賦云隴西首陽縣是也今隴)
(西亦有首陽山許慎又云首陽山在遼西諸說不同致/有疑惑而伯夷歌云登彼西山則當隴西者近為是也)
周猶稱盛徳焉然孔子賢此二人以為不降其志不辱
其身也(師古曰事/見論語)而孟子亦云聞伯夷之風者貪夫亷
懦夫有立志(師古曰懦柔弱也/音乃喚反又音儒)奮乎百世之上百世之
下(○宋祁曰浙本多二/字作行乎百世之下)莫不興起非賢人而能若是乎
漢興有園公綺里季夏黄公甪里先生(師古曰四皓稱/號本起於此更)
(無姓名可稱知此盖隠居之人匿跡逺害不自標顯祕/其氏族故史傳無得而詳至於後代皇甫謐圈稱之徒)
(及諸地理書說競為四人施安姓字自相錯互語又不/經班氏不載於書諸家皆臆説今並弃略一無取焉○)
(宋祁曰季字下當有公/字甪不成字當作角)此四人者當秦之世避而入商
雒深山(師古曰即今之商/州商雒縣山也)以待天下之定也自髙祖聞
而召之不至其後吕后用留侯計使皇太子卑辭束帛
致禮安車迎而致之四人既至從太子見髙祖客而敬
焉太子得以為重遂用自安語在留侯傳其後谷口有
鄭子真蜀有嚴君平(師古曰地理志謂君平為嚴遵三/輔決録云子真名樸君平名尊則)
(君平子真/皆其字也)皆修身自保非其服弗服非其食弗食成帝
時元舅大将軍王鳳以禮聘子真子真遂不詘而終君
平卜筮於成都市以為卜筮者賤業而可以惠衆人有
邪惡非正之問則依蓍龜為言利害與人子言依於孝
與人弟言依於順與人臣言依於忠各因埶導之以善
從吾言者已過半矣裁日閲數人(師古曰裁與/才同閲歴也)得百錢
足自養則閉肆下簾而授老子(師古曰肆者市也/列所坐之處也)博覧
亡不通依老子嚴周之指著書十萬餘言(師古曰嚴/周即荘周)揚
雄少時從游學㠯而仕京師顯名數為朝廷在位賢者
稱君平徳杜陵李彊素善雄乆之為益州牧喜謂雄曰
吾真得嚴君平矣雄曰君備禮以待之彼人可見而不
可得詘也彊心以為不然及至蜀致禮與相見卒不敢
言以為從事乃歎曰揚子雲誠知人君平年九十餘遂
以其業終蜀人愛敬至今稱焉及雄著書言當世士稱
此二人其論曰或問君子疾没世而名不稱(師古曰以/身没而無)
(名為/病)盍埶諸名卿可㡬曰君子徳名為幾(孟康曰盍何/不也言何不)
(因名卿之埶以求名韋昭曰言有埶之名卿庶幾可不/朽揚子以為不然唯有徳者可以有名師古曰或人以)
(事有權力之卿用自表顯則其名可庶/幾而立揚雄以為自蓄其徳則有名也)梁齊楚趙之君
非不富且貴也(師古曰謂當/時諸侯王也)惡乎成其名(師古曰惡於/何也惡音烏)
谷口鄭子真不詘其志耕於巖石之下名震于京師豈
其卿豈其卿楚兩龔之絜其清矣乎蜀嚴湛㝠(孟康曰/蜀郡嚴)
(君平湛深元黙無欲/也師古曰湛讀曰沈)不作茍見不治茍得(師古曰不為/茍顯之行不)
(事茍得/之業)乆幽而不改其操雖隨和何以加諸(師古曰隨/隨侯珠也)
(和和氏璧/也諸之也)舉兹以旃不亦寳乎(師古曰旃亦之也言舉/此人而用之不亦國之)
(寶乎自此已上皆揚雄之言也/○宋祁曰注文已字疑作以)自園公綺里季夏黄公
甪里先生鄭子真嚴君平皆未嘗仕然其風聲足以激
貪厲俗近古之逸民也若王吉貢禹兩龔之屬皆以禮
譲進退云
王吉字子陽琅邪臯虞人也少好學明經以郡吏舉孝
亷為郎補若盧右丞(師古曰少府之屬官有若盧令/丞漢舊儀以為主治庫兵者)遷
雲陽令舉賢良為昌邑中尉而王好游獵驅馳國中動
作亡節吉上疏諌曰臣聞古者師日行三十里吉行五
十里詩云匪風發兮匪車揭兮顧瞻周道中心􁈀兮(師/古)
(曰檜國匪風之篇發發飄風貌揭揭疾驅貌􁈀古怛字/傷也言見此飄風及疾驅則顧念哀傷思周道也掲音)
(丘列反○宋祁曰注/文怛字下疑有怛字)説曰是非古之風也發發者是非
古之車也揭揭者盖傷之也(師古曰今之發發然者非/古有道之風也今之揭揭)
(然者非古有道之車也故傷之○劉攽曰按文及注當/云發發者是非古之風也揭揭者是非古之車也􁈀􁈀)
(者盖傷之也今皆誤矣陽夏公云/倒文取新古盖多如此不為誤)今者大王幸方與(師/古)
(曰縣名也音房預○宋祁/曰注文音字上當有方與)曽不半日而馳二百里百姓
頗廢耕桑治道牽馬臣愚以為民不可數變也(師古曰/數音所)
(角反○宋祁曰/一本無也字)昔召公述職(師古曰召讀曰邵邵公名/奭自陜以西邵公主之)
當民事時舍於棠下而聽斷焉(師古曰/舍止息)是時人皆得其
所後世思其仁恩至乎不伐甘棠甘棠之詩是也(師古/曰邵)
(南之詩也其詩曰蔽芾甘棠勿翦勿伐邵伯所茇蔽芾/小樹貌也甘棠杜棃也茇舍也蔽音必二反芾音方未)
(反茇音/步末反)大王不好書術而樂逸游馮式撙銜(臣瓉曰撙/促也師古)
(曰撙挫也/音子本反)馳騁不止口倦乎叱咤(師古曰咤亦吒/字也音竹駕反)手苦
於箠轡(師古曰箠馬/策音止蘂反)身勞乎車輿朝則冒霧露晝則被
塵埃(師古曰冒犯也音莫克反○宋祁/曰克景作克校作報浙本作克)夏則為大暑之
所暴炙冬則為風寒之所匽薄(師古曰匽與偃同言遇/疾風則偃靡也薄迫也)
數以耎脆之玉體犯勤勞之煩毒(師古曰耎柔/也音而兗反)非所以
全壽命之宗也(師古曰/宗尊也)又非所以進仁義之隆也(師古/曰隆)
(髙/也)夫廣夏之下細旃之上(師古曰廣夏大/屋也旃與氈同)明師居前勸
誦在後上論唐虞之際下及殷周之盛考仁聖之風習
治國之道訢訢焉發憤忘食日新厥徳(師古曰訢/古欣字)其樂
豈徒銜橛之閒哉(師古曰銜馬銜也橛車鉤心也張揖/以橛為馬之長銜非也橛音其月反)
休則俛仰詘信以利形(師古曰形體/也信讀曰伸)進退步趨以實下
(如淳曰今人不行則/膝已下虚弱不實)吸新吐故以練臧專意積精以適
神(師古曰臧五臧也練/練其氣也適和也)於以養生豈不長哉大王誠留
意如此則心有堯舜之志體有喬松之壽(師古曰喬松/仙人伯喬及)
(赤松/子也)羙聲廣譽登而上聞(○宋祁曰/登疑作發)則福禄其轃而社
稷安矣(師古曰轃與/臻同至也)皇帝仁聖至今思慕未怠(師古曰/皇帝謂)
(昭帝也言武帝晏/駕未久故尚思慕)於宫館囿池弋獵之樂未有所幸大
王宜夙夜念此以承聖意諸侯骨肉莫親大王大王於
屬則子也於位則臣也一身而二任之責加焉恩愛行
義􁊴介有不具者於以上聞非饗國之福也臣吉愚戇
願大王察之王賀雖不遵道然猶知敬禮吉乃下令曰
寡人造行不能無惰(○宋祁曰惰疑作愭類/篇渠伊反畏也敬也)中尉甚忠
數輔吾過使謁者千秋賜中尉牛肉五百斤酒五石脯
五束其後復放從自若(師古曰從/音子用反)吉輙諌爭甚得輔弼
之義雖不治民國中莫不敬重焉久之昭帝崩亡嗣大
将軍霍光秉政遣大鴻臚宗正迎昌邑王吉即奏書戒
王曰臣聞髙宗諒闇三年不言(師古曰已/解於上)今大王以喪
事徴宜日夜哭泣悲哀而已慎毋有所發(師古曰發謂/興舉衆事○)
(宋祁曰南本浙本毋有所發句上/有毋有所言一句一本發作言)且何獨喪事凡南靣
之君何言哉天不言四時行焉百物生焉(師古曰論語/稱孔子曰天)
(何言哉四時行焉百物生/焉天何言哉故吉引之)願大王察之大将軍仁愛勇
智忠信之徳天下莫不聞事孝武皇帝二十餘年未嘗
有過先帝棄羣臣屬以天下寄幼孤焉(師古曰屬/音之欲反)大将
軍抱持幼君襁褓之中布政施教海内晏然雖周公伊
尹亡以加也今帝崩亡嗣大将軍惟思可以奉宗廟者
攀援而立大王(師古曰援/引也音爰)其仁厚豈有量哉(師古曰言/其深多也)
(量音力/向反)臣願大王事之敬之政事壹聽之大王垂拱南
面而已願留意常以為念王既到即位二十餘日以行
淫亂廢昌邑羣臣坐在國時不舉奏王罪過令漢朝不
聞知又不能輔道陷王大惡(師古曰道/讀曰導)皆下獄誅唯吉
與郎中令龔遂以忠直數諫正得減死髠為城旦起家
復為益州刺史病去官復徴為博士諌大夫是時宣帝
頗修武帝故事宫室車服盛於昭帝時外戚許史王氏
貴寵而上躬親政事任用能吏吉上疏言得失曰陛下
躬聖質總萬方帝王圖籍日陳于前惟思世務将興太
平詔書毎下民欣然若更生臣伏而思之可謂至恩未
可謂本務也(師古曰言天子如此雖於百姓/為至恩然未盡政務之本也)欲治之主
不世出(師古曰言有時遇之不常值○/宋祁曰注文不字下疑有可字)公卿幸得遭遇
其時言聽諫從然未有建萬世之長策舉明主於三代
之隆者也(師古曰三/代夏殷周)其務在於期㑹簿書斷獄聽訟而
已此非太平之基也臣聞聖王宣徳流化必自近始朝
廷不備難以言治左右不正難以化逺民者弱而不可
勝愚而不可欺也聖主獨行於深宫得則天下稱誦之
失則天下咸言之行發於近必見於逺故謹選左右審
擇所使左右所以正身也所使所以宣徳也詩云濟濟
多士文王以寜(師古曰大雅/文王之詩也)此其本也春秋所以大一
統者六合同風九州共貫也(師古曰解在/董仲舒傳)今俗吏所以
牧民者非有禮義科指可世世通行者也獨設刑法以
守之其欲治者不知所繇(師古曰繇/與由同)以意穿鑿各取一
切權譎自任故一變之後不可復修也(師古曰言其/敝深難乆行)是
以百里不同風千里不同俗户異政人殊服詐偽萌生
刑罰亡極(師古曰萌生言其爭/出如草木之初生)質樸日消恩愛寖薄(師/古)
(曰寖/漸也)孔子曰安上治民莫善於禮(師古曰孝經/載孔子之言)非空言
也王者未制禮之時引先王禮宜於今者而用之臣願
陛下承天心發大業與公卿大臣延及儒生述舊禮明
王制敺一世之民躋之仁壽之域(師古曰以仁撫下則/羣生安逸而夀考)
則俗何以不若成康壽何以不若髙宗(師古曰髙宗殷/王武丁也享國)
(百/年)竊見當世趨務不合於道者謹條奏(師古曰趨讀/曰趣趣嚮也)唯
陛下財擇焉(師古曰財/與裁同)吉意以為夫婦人倫大綱夭壽
之萌也(師古曰由之/而生故云萌)世俗嫁娶太早未知為人父母之
道而有子是以教化不明而民多夭聘妻送女亡節則
貧人不及故不舉子又漢家列侯尚公主諸侯則國人
承翁主(晉灼曰娶天子女則曰尚公主國人娶諸侯女/曰承翁主尚承皆卑下之名也師古曰翁主者)
(言其父自主婚也/解具在髙帝紀)使男事女夫詘於婦逆隂陽之位故
多女亂古者衣服車馬貴賤有章以襃有徳而别尊卑
今上下僭差人人自制(師古曰言/無節度)是以貪財誅利(○宋/祁曰)
(南本浙本/作趨利)不畏死亡周之所以能致治刑措而不用者
以其禁邪於㝠㝠絶惡於未萌也(師古曰㝠㝠/言未有端緒)又言舜
湯不用三公九卿之世而舉臯陶伊尹(李竒曰不繼世/而爵也言臯陶)
(伊尹非三公/九卿之世)不仁者逺(師古曰任用賢/人放黜讒佞)今使俗吏得任
子弟(張晏曰子弟以/父兄任為郎)率多驕驁不通古今(師古曰驁/與傲同)至
於積功治人亡益於民此伐檀所為作也(師古曰伐檀/詩篇名刺在)
(位貪鄙無功而受禄○宋祁曰注/文一本刺不用賢也在魏國風也)宜明選求賢除任子
之令外家及故人可厚以財不宜居位去角抵減樂府
省尚方(師古曰尚/方主巧作)明視天下以儉(師古曰視/讀曰示)古者工不
造琱瑑商不通侈靡(師古曰瑑者刻/鏤為文瑑音篆)非工商之獨賢政
教使之然也民見儉則歸本本立而末成其指如此上
以其言迂闊不甚寵異也(師古曰迂/逺也音于)吉遂謝病歸琅邪
始吉少時學問居長安東家有大棗樹垂吉庭中吉婦
取棗以啖吉(師古曰啖謂使食之音徒濫反啖/亦㗖字耳此義與髙紀㗖以利同)吉後知
之乃去婦東家聞而欲伐其樹鄰里共止之因固請吉
令還婦里中為之語曰東家有樹王陽婦去東家棗完
去婦復還其厲志如此吉與貢禹為友世稱王陽在位
貢公彈冠(師古曰彈冠/者言入仕也)言其取舍同也(師古曰取進趣/也舍止息也)
元帝初即位遣使者徴貢禹與吉吉年老道病卒上悼
之復遣使者弔祠云初吉兼通五經能為騶氏春秋以
詩論語教授好梁丘賀説易令子駿受焉駿以孝廉為
郎左曹陳咸薦駿賢父子經明行修宜顯以厲俗光禄
勲匡衡亦舉駿有專對材(師古曰專對謂見問即對無/所疑也論語稱孔子曰使於)
(四方不能專對/雖多亦奚以為)遷諫大夫使責淮陽憲王(師古曰以/其有口辭)遷
趙内史吉坐昌邑王被刑後戒子孫毋為王國吏故駿
道病免官歸起家復為幽州刺史遷司𨽻校尉奏免丞
相匡衡遷少府八歲成帝欲大用之出駿為京兆尹試
以政事先是京兆有趙廣漢張敞王尊王章至駿皆有
能名故京師稱曰前有趙張後有三王而薛宣從左馮
翊代駿為少府㑹御史大夫缺谷永奏言聖王不以名
譽加於實效(師古曰言/不聽虚名)考績用人之法(師古曰言用人/之法皆須考以)
(功/績)薛宣政事已試(師古曰言/有效也)上然其議宣為少府月餘
遂超御史大夫至丞相駿乃代宣為御史大夫並居位
六歲病卒翟方進代駿為大夫數月薛宣免遂代為丞
相衆人為駿恨不得封侯駿為少府時妻死因不復娶
或問之駿曰徳非曽參子非華元(如淳曰華與元曽參/之二子也韓詩外傳)
(曰曽參喪妻不更娶人問其故曽子曰以華元善/人也一曰曽參之子字華元師古曰二子是也)亦何
敢娶駿子崇以父任為郎歴刺史郡守治有能名建平
三年以河南太守徵入為御史大夫數月是時成帝舅
安成恭侯夫人放寡居共養長信宫(師古曰放者夫人/之名也共音居用)
(反養音/弋亮反)坐祝詛下獄崇奏封事為放言放外家解氏與
崇為昏(師古曰婚/姻之家)哀帝以崇為不忠誠策詔崇曰朕以
君有累世之美(師古曰謂自祖/及身皆有名也)故踰列次在位以来忠
誠匡國未聞所繇(師古曰繇與/由同由從也)反懐詐諼之辭(師古曰/諼詐言)
(也音虚/袁反)欲以攀救舊姻之家大逆之辜舉錯專恣(師古/曰錯)
(置/也)不遵法度亡以示百僚左遷為大司農後徙衞尉左
将軍平帝即位王莽秉政大司空彭宣乞骸骨罷崇代
為大司空封扶平侯歲餘崇復謝病乞骸骨皆避王莽
莽遣就國歲餘為傅婢所毒薨國除(師古曰凡言傅婢/者謂傅相其衣服)
(衽席之事一讀傅/曰附謂近幸也)自吉至崇世名清廉然材器名稱稍
不能及父而禄位彌隆皆好車馬衣服其自奉養極為
鮮明而亡金銀錦繡之物及遷徙去處所載不過嚢衣
(師古曰一囊之衣也/有底曰嚢無底曰槖)不畜積餘財(師古曰畜/讀曰蓄)去位家居
亦布衣疏食天下服其廉而怪其奢故俗傳王陽能作
黄金(師古曰以其無所求取不營産業而/車服鮮明故謂自作黄金以給用)
貢禹字少翁琅邪人也以明經絜行著聞徵為博士凉
州刺史病去官復舉賢良為河南令歲餘以職事為府
官所責(師古曰太/守之府)免冠謝禹曰冠壹免安復可冠也遂
去官元帝初即位徵禹為諌大夫數虚己問以政事(師/古)
(曰虚己謂聽/受其言也)是時年歲不登郡國多困禹奏言古者宫
室有制宫女不過九人秣馬不過八匹(師古曰秣養也/謂以粟米飤也)
牆塗而不琱木摩而不刻(師古曰琱字與/彫同彫畫也)車輿器物皆
不文畫苑囿不過數十里與民共之任賢使能什一而
税亡它賦斂繇戍之役使民歲不過三日千里之内自
給千里之外各置貢職而已(師古曰言天子以畿内賦/斂自供千里之外令其以)
(時入貢不/欲煩勞也)故天下家給人足頌聲並作至髙祖孝文孝
景皇帝循古節儉宫女不過十餘廐馬百餘匹孝文皇
帝衣綈履革(師古曰綈厚/繒音徒奚反)器亡琱文金銀之飾後世爭
為奢侈轉轉益甚臣下亦相放效(師古曰放音甫/徃反其下亦同)衣服
履絝刀劒亂於主上(師古曰絝/古袴字)主上時臨朝入廟衆人
不能别異甚非其宜然非自知奢僭也猶魯昭公曰吾
何僭矣今大夫僭諸侯諸侯僭天子天子過天道其日
久矣承衰救亂矯復古化在於陛下(師古曰正曲曰/矯復音方目反)臣
愚以為盡如太古難宜少放古以自節焉論語曰君子
樂節禮樂(師古曰論語稱孔子日益者三樂樂/節禮樂樂道人之善樂多賢友也)方今宫
室已定亡可奈何矣其餘盡可減損故時齊三服官輸
物不過十笥(師古曰三服官主作天子之服/在齊地笥盛衣竹器音先嗣反)方今齊三
服官作工各數千人一歲費數鉅萬蜀廣漢主金銀器
歲各用五百萬三工官官費五千萬(如淳曰地理志河/内懐蜀郡成都廣)
(漢皆有工官工官主作銀器物者也師古曰如説非也/三工官謂少府之屬官考工室也右工室也東園匠也)
(上已言蜀廣漢主金銀/器是不入三工之數也)東西織室亦然廐馬食粟将萬
匹臣禹嘗從之東宫(師古曰從天/子徃太后宫)見賜杯案盡文畫金
銀飾非當所以賜食臣下也(師古曰食/讀曰飤)東宫之費亦不
可勝計天下之民所為大饑餓死者是也今民大饑而
死死又不葬為犬豬所食(師古曰食人之骸骨○/宋祁曰浙本無所字)人至
相食而廐馬食粟苦其大肥氣盛怒至乃日歩作之(師/古)
(曰日日行歩而動作/之以散充溢之氣)王者受命於天為民父母固當若
此乎天不見邪武帝時又多取好女至數千人以填後
宫(師古曰此填/字讀與寘同)及弃天下昭帝幼弱霍光專事不知禮
正妄多臧金錢財物鳥獸魚鼈牛馬虎豹生禽凡百九
十物盡瘞臧之又皆以後宫女置於園陵(○宋祁曰以/字疑作取字)
大失禮逆天心又未必稱武帝意也昭帝晏駕光復行
之至孝宣皇帝時陛下惡有所言(師古曰不能自/言減省之事)羣臣
亦隨故事甚可痛也故使天下承化取女皆大過度(師/古)
(曰取讀/曰娶)諸侯妻妾或至數百人豪富吏民畜歌者至數
十人是以内多怨女外多曠夫(師古曰曠空/也室家空也)及衆庶葬
埋皆虚地上以實地下其過自上生(師古曰自從也/上謂天子也)皆
在大臣循故事之辠也唯陛下深察古道從其儉者大
減損乗輿服御器物三分去二子産多少有命審察後
宫擇其賢者留二十人餘悉歸之(師古曰言人産子多/少自有定命非由廣)
(妾媵也故請/止留二十人)及諸陵園女亡子者宜悉遣獨杜陵宫人
數百誠可哀憐也廐馬可亡過數十匹獨舍長安城南
苑地以為田獵之囿(師古曰舍置也獨留/置之其餘皆廢去)自城西南至
山西至鄠皆復其田以與貧民(師古曰復/音方目反)方今天下饑
饉可亡大自損減以救之稱天意乎天生聖人蓋為萬
民非獨使自娱樂而已也故詩曰天難諶斯不易惟王
上帝臨女毋貳爾心(師古曰大雅大明之詩也諶誠也/上帝亦天也言承天之意此誠難)
(矣王者之命不妄改易天常降鑒甚可/畏也毋貳爾心機事易失勿猶豫也)當仁不讓(師古/曰論)
(語稱孔子曰當仁/不讓於師故引之)獨可以聖心參諸天地揆之往古(師/古)
(曰揆/度也)不可與臣下議也若其阿意順指隨君上下(師古/曰上)
(下猶言髙下謂茍順/從也上音時掌反)臣禹不勝拳拳不敢不盡愚心(師/古)
(曰拳拳解在劉向傳下/鮑宣傳惓惓音義亦同)天子納善其忠乃下詔令太僕
減食穀馬水衡減食肉獸省宜春下苑以與貧民又罷
角抵諸戲及齊三服官遷禹為光禄大夫頃之禹上書
曰臣禹年老貧窮家訾不滿萬錢妻子穅豆不贍裋褐
不完(師古曰裋者謂僮豎所著布長/襦也褐毛布之衣也裋音豎)有田百三十畝陛
下過意徵臣(師古曰過/猶誤也)臣賣田百畝以供車馬至拜為
諫大夫秩八百石奉錢月九千二百(師古曰奉音扶/用反其下亦同)廩
食太官(師古曰謂太/官給其食)又䝉賞賜四時雜繒緜絮衣服酒
肉諸果物徳厚甚深疾病侍醫臨治(師古曰侍醫/天子之醫也)賴陛
下神靈不死而活又拜為光禄大夫秩二千石奉錢月
萬二千禄賜愈多家日以益富身日以益尊誠非少茅
愚臣所當䝉也(師古曰􁁈/古草字)伏自念終亡以報厚徳日夜
慙愧而已臣禹犬馬之齒八十一血氣衰竭耳目不聰
明非復能有補益所謂素餐尸禄洿朝之臣也(師古曰/洿與汚)
(同音一/故反)自痛去家三千里凡有一子年十二非有在家
為臣具棺椁者也誠恐一旦蹎仆氣竭不復自還(師古/曰蹎)
(音顛蹷躓也仆音赴仆頓也/不自還者遂死也還讀曰旋)洿席薦於宫室骸骨弃捐
孤魂不歸不勝私願願乞骸骨及身生歸鄉里(師古曰/及身生)
(謂及未/死之前)死亡所恨天子報曰朕以生有伯夷之廉史魚
之直(師古曰生謂先生也史魚衛大夫史鰌也論語稱/孔子曰直哉史魚邦有道如矢邦無道如矢言其)
(壹/志)守經據古不阿當世孳孳於民俗之所寡(師古曰孳/與孜同孜)
(孜不怠也寡少/也言少有此人)故親近生幾參國政(師古曰幾/讀曰兾)今未得
久聞生之竒論也而云欲退意豈有所恨與(師古曰與/讀曰歟)
将在位者與生殊乎(師古曰言/志趣不同)往者嘗令金敞語生欲
及生時禄生之子既已諭矣今復云子少夫以王命辨
䕶生家雖百子何以加傳曰亡懐土(師古曰論語孔子/曰君子懐徳小人)
(懐/土)何必思故鄉生其強飯慎疾以自輔後月餘以禹為
長信少府㑹御史大夫陳萬年卒禹代為御史大夫列
於三公自禹在位數言得失書數十上禹以為古民亡
賦算口錢起武帝征伐四夷重賦於民民産子三歲則
出口錢故民重困(師古曰重/音直用反)至於生子輒殺甚可悲痛
宜令兒七歲去齒乃出口錢年二十乃算又言古者不
以金錢為幣專意於農故一夫不耕必有受其飢者今
漢家鑄錢及諸鐡官皆置吏卒徒攻山取銅鐡一歲功
十萬人已上(○宋祁曰/已當作以)中農食七人是七十萬人常受
其飢也鑿地數百丈銷隂氣之精地臧空虚不能含氣
出雲斬伐林木亡有時禁水旱之災未必不繇此也(師/古)
(曰繇讀/與由同)自五銖錢起已来七十餘年民坐盗鑄錢被刑
者衆富人積錢滿室猶亡厭足民心動揺商賈求利東
西南北各用智巧好衣美食歲有十二之利(師古曰若/有萬錢為)
(賈則獲二/千之利)而不出租税農夫父子暴露中野不避寒暑
捽􁁈杷土手足胼胝(師古曰捽拔取也􁁈古草字也杷/手掊之也胼併也胝繭也捽音才)
(兀反杷音蒲巴反其字從木胼音/歩千反胝音竹尸反掊音蒲交反)已奉穀租又出槀税
(師古曰槀/禾稈也)鄉部私求不可勝供(師古曰言鄉部之吏又/私有所求不能供之)
故民弃本逐末耕者不能半貧民雖賜之田猶賤賣以
賈(師古曰賣田與人/而更為商賈之業)窮則起為盗賊何者末利深而惑
於錢也是以姦邪不可禁其原皆起於錢也疾其末者
絶其本宜罷採珠玉金銀鑄錢之官亡復以為幣市井
勿得販賣(師古曰賤買/貴賣曰販)除其租銖之律(師古曰租税之/法皆依田畝不)
(得雜計百/物之銖兩)租税禄賜皆以布帛及穀使百姓壹歸於農
復古道便(師古曰追遵古法於/事便也復音扶目反)又言諸離宫及長樂宫
衞可減其太半以寛繇役(師古曰繇/讀曰徭)又諸官奴婢十萬
餘人戲游亡事税良民以給之歲費五六鉅萬宜免為
庶人廪食(師古曰/給以食)令代關東戌卒乗北邉亭塞候望(師/古)
(曰乗/登也)又欲令近臣自諸曹侍中以上家亡得私販賣與
民爭利犯者輒免官削爵不得仕宦禹又言孝文皇帝
時貴廉絜賤貪汙賈人贅壻及吏坐臧者皆禁錮不得
為吏賞善罰惡不阿親戚罪白者伏其誅(師古曰/白明也)疑者
以與民(師古曰罪/疑從輕也)亡贖罪之法故令行禁止海内大化
天下斷獄四百與刑錯亡異武帝始臨天下尊賢用士
闢地廣境數千里自見功大威行遂從耆欲(師古曰從/讀曰縱耆)
(讀曰/嗜)用度不足乃行壹切之變使犯法者贖罪入穀者
補吏是以天下奢侈官亂民貧盗賊並起亡命者衆郡
國恐伏其誅則擇便巧史書習於計簿能欺上府者以
為右職(師古曰上府謂所屬/之府右職髙職也)姦軌不勝則取勇猛能操
切百姓者以苛暴威服下者使居大位(師古曰操持也/切刻也操音千)
(髙反○劉攽曰百姓下/多者字宋祁曰去者字)故亡義而有財者顯於世欺謾
而善書者尊於朝(師古曰謾詐也謾/音慢又音武連反)誖逆而勇猛者貴
於官(師古曰誖亂/也音布内反)故俗皆曰何以孝弟為財多而光榮
何以禮義為史書而仕宦何以謹慎為勇猛而臨官故
黥劓而髠鉗者猶復攘臂為政於世行雖犬彘家富埶
足目指氣使是為賢耳(師古曰動目以指/物出氣以使人)故謂居官而
置富者為雄桀處姦而得利者為壮士兄勸其弟父勉
其子俗之壊敗乃至於是察其所以然者皆以犯法得
贖罪求士不得真賢相守崇財利(師古曰相諸侯相也/守郡守也崇尚也)
誅不行之所致也今欲興至治致太平宜除贖罪之法
相守選舉不以實及有臧者輒行其誅亡但免官(師古/曰不)
(止免官/而已)則爭盡力為善貴孝弟賤賈人進真賢舉實廉
而天下治矣孔子匹夫之人耳以樂道正身不解之故
(師古曰解/讀曰懈)四海之内天下之君微孔子之言亡所折中
(師古曰㣲亦無也折斷也非孔子之言/則無以為中也音竹仲反斷音丁煥反)况乎以漢地之
廣陛下之徳處南靣之尊秉萬乗之權因天地之助其
於變世易俗調和隂陽陶冶萬物化正天下易於決流
抑隊(師古曰決欲流之水抑/将隊之物言其便易)自成康以来幾且千歲(師/古)
(曰幾音/鉅依反)欲為治者甚衆然而太平不復興者何也以其
舍法度而任私意奢侈行而仁義廢也陛下誠深念髙
祖之苦(師古曰言取/天下艱難也)醇法太宗之治正已以先下選賢
以自輔開進忠正致誅姦臣逺放讇佞(師古曰逺離也/音于萬反讇古)
(諂/字)放出園陵之女罷倡樂絶鄭聲去甲乙之帳退偽薄
之物修節儉之化驅天下之民皆歸於農如此不解(師/古)
(曰解讀/曰懈也)則三王可侔五帝可及唯陛下留意省察天下
幸甚天子下其議令民産子七歲乃出口錢自此始又
罷上林宫館希幸御者及省建章甘泉宫衞卒減諸侯
王廟衞卒省其半餘雖未盡從然嘉其質直之意禹又
奏欲罷郡國廟定漢宗廟迭毁之禮皆未施行(師古曰/迭互也)
(親盡則毁故曰迭/毁迭音大結反)為御史大夫數月卒天子賜錢百萬
以其子為郎官至東郡都尉禹卒後上追思其議竟下
詔罷郡國廟定迭毁之禮然通儒或非之語在韋𤣥成
傳(○宋祁曰然通儒或非之/江南兩浙本無此六字)
兩龔皆楚人也勝字君賔舍字君倩(師古曰倩/音干見反)二人相
友並著名節故世謂之楚兩龔少皆好學明經勝為郡
吏舍不仕久之楚王入朝聞舍髙名聘舍為常侍不得
已隨王歸國固辭願卒學復至長安(師古曰卒終/也終其經業)而勝
為郡吏三舉孝廉以王國人不得宿衞補吏(○宋祁曰/補字下疑)
(有出/字)再為尉壹為丞勝輙至官廼去州舉茂才為重泉
令(師古曰重泉/左馮翊縣也)病去官大司空何武執金吾閻崇薦勝
哀帝自為定陶王固已聞其名徵為諌大夫引見勝薦
龔舍及亢父寗壽濟隂侯嘉(師古曰亢音/抗父音甫)有詔皆徵勝
曰竊見國家徵醫巫常為駕徵賢者宜駕上曰大夫乗
私車来邪勝曰唯唯(師古曰唯唯恭應/之詞也音弋癸反)有詔為駕龔舍
侯嘉至皆為諌大夫寗壽稱疾不至勝居諌官數上書
求見言百姓貧盗賊多吏不良風俗薄災異數見不可
不憂制度泰奢刑罰泰深賦斂泰重宜以儉約先下其
言祖述王吉貢禹之意為大夫二歲餘遷丞相司直徙
光禄大夫守右扶風數月上知勝非撥煩吏乃復還勝
光祿大夫(師古曰/依舊官)諸吏給事中勝言董賢亂制度繇是
逆上指(師古曰繇/讀與由同)後歲餘丞相王嘉上書薦故廷尉梁
相等尚書劾奏嘉言事恣意迷國罔上不道下将軍中
朝者議左将軍公孫禄司𨽻鮑宣光禄大夫孔光等十
四人皆以為嘉應迷國不道法勝獨書議曰嘉資性邪
僻所舉多貪殘吏位列三公隂陽不和諸事並廢咎皆
繇嘉(師古曰繇/讀與由同)迷國不疑(文穎曰信必/迷國不疑也)今舉相等過㣲
薄日暮議者罷明旦復㑹左將軍禄問勝君議亡所據
今奏當上宜何從(師古曰今欲奏此/事君定從何議也)勝曰将軍以勝議
不可者通劾之(師古曰/并劾勝)博士夏侯常見勝應禄不和起
至勝前謂曰宜如奏所言(師古曰謂如尚/書所劾奏也)勝以手推常
曰去後數日復㑹議可復孝惠孝景廟不議者皆曰宜
復勝曰當如禮常復謂勝禮有變勝疾言曰去是時之
變(師古曰疾急也言時人/意自變耳禮不變也)常恚謂勝曰我視君何若(師/古)
(曰何若言/無所似也)君欲小與衆異外以采名君乃申徒狄屬耳
(服䖍曰殷之末世介/士也自沈於河者)先是常又為勝道髙陵有子殺母
者勝白之尚書問誰受(師古曰言於/誰聞之也)對曰受夏侯常尚
書使勝問常常連恨勝(師古曰連恨/謂再被譛去)即應曰聞之白衣
戒君勿言也(服䖍曰聞之白衣耳戒君勿言之如何便/上之邪師古曰白衣給官府趨走賤人若)
(今諸司亭長/掌固之屬)奏事不詳妄作觸罪(師古曰言奏事不審/妄有發作自觸罪也)
勝窮無以對尚書即自劾奏與常爭言洿辱朝廷事下
御史中丞召詰問劾奏勝吏二千石常位大夫皆幸得
給事中與論議(師古曰與讀曰豫○劉奉世曰前云博/士後云位大夫然博士非中朝臣疑言)
(博士者/誤也)不崇禮義而居公門下相非恨疾言辨訟媠謾
亡狀(師古曰疾急也媠古惰字謾/讀與慢同亡狀無善狀也)皆不敬制曰貶秩各
一等勝謝罪乞骸骨上乃復加賞賜以子博為侍郎出
勝為渤海太守勝謝病不任之官積六月免歸上復徵
為光禄大夫勝常稱疾卧數使子上書乞骸骨㑹哀帝
崩初琅邪邴漢亦以清行徵用至京兆尹後為太中大
夫王莽秉政勝與漢俱乞骸骨自昭帝時涿郡韓福以
徳行徵至京師賜策書束帛遣歸詔曰朕閔勞以官職
之事其務修孝弟以教鄉里行道舍傳舍(師古曰於傳/舍止宿若今)
(官人行得/過驛也)縣次具酒肉食從者及馬(師古曰道次給酒/肉並飤其從者及)
(馬也食/讀曰飤)長吏以時存問常以歲八月賜羊壹頭酒二斛
不幸死者賜複衾一祠以中牢於是王莽依故事白遣
勝漢策曰惟元始二年六月庚寅光禄大夫太中大夫
耆艾二人以老病罷太皇太后使謁者僕射策詔之曰
蓋聞古者有司年至則致仕所以恭讓而不盡其力也
今大夫年至矣朕愍以官職之事煩大夫其上子若孫
若同産同産子一人(師古曰同産兄弟也/同産子即兄弟子也)大夫其修身
守道以終髙年賜帛及行道舍宿歲時羊酒衣衾皆如
韓福故事所上子男皆除為郎(○孔武仲曰龔勝邴漢/乞骸骨詔謂之耆艾二)
(人而不名時勝為光禄大夫漢為大中大夫特詔行/道舍傳舍傳舍如今驛舍也漢得入驛如此之嚴也)於
是勝漢遂歸老于鄉里漢兄子曼容亦養志自修為官
不肯過六百石輙自免去其名過出於漢初龔舍以龔
勝薦徵為諌大夫病免復徵為博士又病去頃之哀帝
遣使者即楚拜舍為太山太守(師古曰即/猶就也)舍家居在武
原使者至縣請舍欲令至廷拜授印綬(師古曰廷謂/縣之庭内)舍
曰王者以天下為家何必縣官遂於家受詔便道之官
既至數月上書乞骸骨上徵舍至京兆東湖界(師古曰/湖縣也)
(時屬/京兆)固稱病篤天子使使者收印綬拜舍為光禄大夫
數賜告舍終不肯起乃遣歸舍亦通五經以魯詩教授
舍勝既歸鄉里郡二千石長吏初到官皆至其家如師
弟子之禮舍年六十八王莽居攝中卒莽既簒國遣五
威将帥行天下風俗将帥親奉羊酒存問勝明年莽遣
使者即拜勝為講學祭酒(師古曰即就也/就其家而拜之)勝稱疾不應
徵後二年莽復遣使者奉璽書太子師友祭酒印綬安
車駟馬迎勝即拜(師古曰就家/迎之因拜官)秩上卿先賜六月禄直
以辦装使者與郡太守縣長吏三老官屬行義諸生千
人以上入勝里致詔(師古曰行義謂鄉邑有行義之人/也諸生謂學徒也行音下更反)
使者欲令勝起迎久立門外勝稱病篤為牀室中户西
南牖下(師古曰牖窓也於户/之西室之南牖下也)東首加朝服拕紳(師古曰/拕引也)
(卧著朝衣故云加引大帶於體也論語稱孔子疾/君視之東首加朝服拕紳故放之也拕音土賀反)使者
入户西行南靣立致詔付璽書遷延再拜奉印綬内安
車駟馬進謂勝曰聖朝未嘗忘君制作未定待君為政
思聞所欲施行以安海内勝對曰素愚加以年老被病
命在朝夕隨使君上道必死道路(師古曰示若尊敬/使者故謂之使君)無
益萬分使者要説(師古曰要音一遥/反説音式鋭反)至以印綬就加勝
身勝輒推不受使者即上言方盛夏暑熱勝病少氣可
須秋凉廼發(師古曰/須待也)有詔許使者五日一與太守俱問
起居為勝兩子及門人髙暉等言朝廷虚心待君以茅
土之封雖疾病宜動移至傳舍示有行意必為子孫遺
大業暉等白使者語勝自知不見聽即謂暉等吾受漢
家厚恩亡以報今年老矣旦暮入地誼豈以一身事二
姓下見故主哉勝因敕以棺斂喪事(師古曰棺音宫煥/反斂音力贍反)
衣周於身棺周於衣勿隨俗動吾冡種柏作祠堂(師古/曰若)
(葬多設器備則恐被掘故云動吾冡也亦不得種柏及/作祠堂皆不隨俗○劉攽曰勝意一葬之後更不得隨)
(俗動冡土種/柏作祠堂)語畢遂不復開口飲食積十四日死死時
七十九矣使者太守臨斂賜複衾祭祠如法門人衰絰
治喪者百數有老父来弔哭甚哀既而曰嗟乎薰以香
自燒膏以明自銷(師古曰/薰芳草)龔生竟夭天年非吾徒也遂
趨而出莫知其誰勝居彭城亷里後世刻石表其里門
鮑宣字子都渤海髙城人也好學明經為縣鄉嗇夫守
束州丞(師古曰束州/渤海之縣也)後為都尉太守功曹舉孝亷為郎
病去官復為州從事大司馬衛將軍王商辟宣薦為議
郎後以病去哀帝初大司空何武除宣為西曹掾甚敬
重焉薦宣為諫大夫遷豫州牧歳餘丞相司直郭欽奏
宣舉錯煩苛代二千石署吏聽訟所察過詔條(師古曰/出六條)
(之/外)行部乗傳去法駕(師古曰行音下更/反傳音張戀反)駕一馬(師古曰/言其單)
(率不依/典制也)舍宿鄉亭為衆所非宣坐免歸家數月復徵為
諫大夫宣每居位常上書諌爭其言少文多實是時帝
祖母傅太后欲與成帝母俱稱尊號封爵親屬丞相孔
光大司空師丹何武大司馬傅喜始執正義失傅太后
指皆免官丁傅子弟並進董賢貴幸宣以諌大夫從其
後上書諌曰竊見孝成皇帝時外親持權人人牽引所
私以充塞朝廷(師古曰/塞滿也)妨賢人路濁亂天下奢泰亡度
窮困百姓是以日蝕且十彗星四起危亡之徵陛下所
親見也今奈何反覆劇於前乎朝臣亡有大儒骨鯁白
首耆艾魁壘之士(服䖍曰魁壘壮貎也師古/曰魁音口賄反壘音磊)議論通古
今喟然動衆心(師古曰喟然嘆/息貌音丘位反)憂國如飢渴者臣未見
也敦外親小童及幸臣董賢等在公門省户下(師古曰/敦謂厚)
(重/也)陛下欲與此共承天地安海内甚難(師古曰共讀曰/供○劉奉世曰)
(共讀/如字)今世俗謂不智者為能謂智者為不能昔堯放四
罪而天下服(師古曰四罪謂流共工于幽州放驩兜/于崇山竄三苖于三危殛鯀于羽山也)今
除一吏而衆皆惑古刑人尚服今賞人反惑(鄧展曰不/得其人使)
(天下/惑也)請寄為姦(師古曰請寄謂/以事私相託也)羣小日進國家空虚用
度不足民流亡去城郭盜賊並起吏為殘賊歲増於前
凡民有七亡(師古曰亡謂/失其作業也)陰陽不和水旱為災一亡也
縣官重責更賦租税二亡也(師古曰更謂為更/卒也音工行反)貪吏並
公受取不已三亡也(師古曰並依/也音步浪反)豪強大姓蠶食亡厭
四亡也(○宋祁曰大姓/下疑有家字)苛吏繇役失農桑時五亡也部
落鼓鳴男女遮迣六亡也(晋灼曰迣古列字也師古曰/言聞桴鼓之聲以為有盗賊)
(皆遮列/而追捕)盗賊劫畧取民財物七亡也七亡尚可又有七
死酷吏毆殺一死也(師古曰毆擊/也音一口反)治獄深刻二死也寃
陷亡辜三死也盗賊横發四死也(師古曰横/音胡孟反)怨讐相殘
五死也歲惡飢餓六死也時氣疾疫七死也民有七亡
而無一得欲望國安誠難民有七死而無一生欲望刑
措誠難此非公卿守相貪殘成化之所致邪(師古曰守/郡守也相)
(諸侯/相也)羣臣幸得居尊官食重禄豈有肯加惻隱於細民
助陛下流教化者邪(師古曰惻/隱皆痛也)志但在營私家稱賔客
為姦利而已(師古曰務稱賔客所/求也稱音尺孕反)以茍容曲從為賢以
拱黙尸禄為智(師古曰尸主也不憂/其職但主食禄而已)謂如臣宣等為愚
陛下擢臣巖穴誠兾有益豪毛豈徒欲使臣羙食大官
重髙門之地哉(晉灼曰髙門殿名也/師古曰在未央宫中)天下乃皇天之天
下也陛下上為皇天子下為黎庶父母為天牧養元元
視之當如一合尸鳩之詩(師古曰尸鳩曹國風之篇也/其詩云尸鳩在桑其子七兮)
(淑人君子其儀一兮言尸鳩之鳥養其子七平均如一/善人君子布德施惠亦當然也尸鳩拮鞠也拮音居黠)
(反○宋祁曰浙/本無之詩二字)今貧民菜食不厭衣又穿空(師古曰/空孔也)父
子夫婦不能相保誠可為酸鼻陛下不救将安所歸命
乎(師古曰/安焉也)奈何獨私養外親與幸臣董賢多賞賜以大
萬數使奴從賔客漿酒霍肉(劉徳曰視酒如漿視肉如/霍也師古曰霍豆葉也貧)
(人茹/之也)蒼頭廬兒皆用致富非天意也(孟康曰黎民黔首/黎黔皆黒也下民)
(隂類故以黒為號漢名奴為蒼頭非純黒以别於良人/也諸給殿中者所居為廬蒼頭侍從因呼為廬兒臣瓉)
(曰漢儀注官奴給書計從/侍中已下為蒼頭青幘)及汝昌侯傅商亡功而封夫
官爵非陛下之官爵乃天下之官爵也陛下取非其官
官非其人(師古曰此官不當加於此/人此人不當受於此官也)而望天説民服豈
不難哉(師古曰説/讀曰悦)方陽侯孫寵宜陵侯息夫躬辨足以
移衆彊可用獨立姦人之雄或世尤劇者也宜以時罷
退及外親幼童未通經術者皆宜令休就師傅急徵故
大司馬傅喜使領外親故大司空何武師丹故丞相孔
光故左将軍彭宣經皆更博士位皆歴三公(師古曰更/亦歷也音)
(工衡/反)智謀威信可與建教化圖安危(師古曰建立/也圖謀也)龔勝
為司直郡國皆慎選舉三輔委輸官不敢為姦(師古曰/委輸謂)
(輸委積者也委音迂偽反輸音式喻/反○宋祁曰注文輸景本作式俞反)可大委任也陛下
前以小不忍退武等海内失望(師古曰小有不快/於心不能忍之也)陛下
尚能容亡功徳者甚衆曽不能忍武等邪治天下者當
用天下之心為心不得自專快意而已也上之皇天見
譴下之黎庶怨恨次有諌爭之臣陛下茍欲自薄而厚
惡臣天下猶不聽也臣雖愚戇獨不知多受禄賜羙食
大官廣田宅厚妻子不與惡人結仇怨以安身邪誠迫
大義官以諌爭為職不敢不竭愚惟陛下少留神明覽
五經之文原聖人之至意深思天地之戒臣宣呐鈍於
辭(師古曰呐/亦訥字也)不勝惓惓盡死節而已上以宣名儒優容
之是時郡國地震民訛言行籌明年正月朔日蝕上乃
徵孔光免孫寵息夫躬罷侍中諸曹黄門郎數十人宣
復上書言陛下父事天母事地子養黎民即位已来父
虧明母震動子訛言相驚恐今日蝕於三始(如淳曰正/月一日為)
(歲之朝月之朝日/之朝始猶朝也)誠可畏懼小民正月朔日尚恐毁敗
器物何况於日虧乎陛下深内自責避正殿舉直言求
過失罷退外親及旁仄素餐之人(師古曰庂/古側字也)徴拜孔光
為光禄大夫發覺孫寵息夫躬過惡免官遣就國衆庶
歙然莫不説喜(師古曰歙音翕説/音悦次亦同也)天人同心人心説則
天意解矣乃二月丙戌白虹虷日連隂不雨(師古曰/虷音干)此
天有憂結未解民有怨望未塞者也侍中駙馬都尉董
賢本無葭莩之親(師古曰葭音工遐反莩音孚葭莩喻/輕薄而附著也解在景十三王𫝊)
但以令色諛言自進(師古曰令善/也䛕謟也)賞賜亡度竭盡府臧
并合三第尚以為小復壊暴室(師古曰時以三第總為/一第賜賢猶嫌陿小復)
(取暴室之地/以増益之也)賢父子坐使天子使者将作治第行夜吏
卒皆得賞賜(師古曰為賢第上持時/行夜者行音下更反)上冡有㑹輒太官
為供海内貢獻當養一君今反盡之賢家豈天意與民
意邪天不可久負厚之如此反所以害之也誠欲哀賢
宜為謝過天地解讐海内免遣就國收乗輿器物還之
縣官如此可以父子終其性命不者海内之所仇未有
得久安者也孫寵息夫躬不宜居國可皆免以視天下
(師古曰視/讀曰示)復徵何武師丹彭宣傅喜曠然使民易視以
應天心(師古曰/易改也)建立大政以興太平之端髙門去省戸
數十歩求見出入二年未省(師古曰不/被省視也)欲使海瀕仄陋
自通逺矣(師古曰瀕涯也/音頻又音賔)願賜數刻之間(師古曰刻漏/刻也間空隙)
極竭毣毣之思(師古曰毣音沐沐沐猶蒙蒙也如淳曰/謹愿之貎也○宋祁曰浙本無竭字)
退入三泉死亡所恨(師古曰三重之/泉言其深也)上感大異納宣言
徵何武彭宣旬月皆復為三公拜宣為司𨽻時哀帝改
司𨽻校尉但為司𨽻官比司直丞相孔光四時行園陵
(師古曰行/音下更反)官屬以令行馳道中(如淳曰令諸使有制得/行馳道中者行旁道無)
(得行中央/三丈也)宣出逢之使吏鉤止丞相掾史(師古曰/鉤留也)没入
其車馬摧辱宰相事下御史中丞侍御史至司𨽻官欲
捕從事閉門不肯内(師古曰御史欲捕從事/而司𨽻閉門不得入也)宣坐距閉
使者亡人臣禮大不敬不道(○宋祁曰南本/無不道二字)下廷尉獄
博士弟子濟南王咸舉幡太學下曰欲救鮑司𨽻者㑹
此下諸生會者千餘人朝日遮丞相孔光自言(師古曰/朝日謂)
(早旦欲/入朝也)丞相車不得行又守闕上書上遂抵宣罪減死
一等髠鉗宣既被刑乃徙之上黨以為其地宜田牧又
少豪俊易長雄(師古曰長為之長帥/也雄為之雄豪也)遂家于長子(師古/曰上)
(黨之縣也長/讀如本字)平帝即位王莽秉政隂有篡國之心乃風
州郡以辠法案誅諸豪桀(師古曰風/讀曰諷)及漢忠直臣不附
己者宣及何武等(○宋祁曰武字下/疑有與宣女壻字)皆死時名捕隴西
辛興(師古曰詔顯/其名而捕之)興與宣女壻許紺俱過宣一飯去(師/古)
(曰飯音/扶晩反)宣不知情(○宋祁曰情字/上疑有其字)坐繫獄自殺自成帝
至王莽時清名之士琅邪又有紀逡王思齊則薛方子
容太原則邭越臣仲郇相稚賔沛郡則唐林子髙唐尊
伯髙(師古曰并列其人本土及姓名字也後皆類此逡/音于旬反郇音荀又音胡頑反今荀郇二姓並有)
(之俱稱周武/王之後也)皆以明經飭行顯名於世(師古曰飭謹/也讀與勅同)紀
逡兩唐皆仕王莽封侯貴重歴公卿位唐林數上疏諌
正有忠直節唐尊衣敝履空(服䖍曰履猶屨也師古曰/衣音於既反著敝衣躡空)
(履也空/穿也)以瓦器飲食又以歴遺公卿(服䖍曰以瓦/器遺之也)被虛
偽名(師古曰被/音皮義反)郇越相同族昆弟也並舉州郡孝亷茂
材數病去官越散其先人訾千餘萬以分施九族州里
志節尤髙相王莽時徵為太子四友病死莽太子遣使
裞以衣衾(師古曰贈喪衣服曰祱/裞音式芮反其字從衣)其子攀棺不聽曰死
父遺言師友之送勿有所受今於皇太子得託友官故
不受也京師稱之薛方嘗為郡掾祭酒嘗徵不至及莽
以安車迎方方因使者辭謝曰堯舜在上下有巢由今
明主方隆唐虞之徳小臣欲守箕山之節也(張晏曰許/由隱於箕)
(山在陽城有許由祠○宋祁曰由字按注并賛/注及江浙本作許字今字上疑有亦猶二字)使者以
聞莽説其言不強致(師古曰説/讀曰悦)方居家以經教授喜屬
文(師古曰喜音許吏/反屬音之欲反)著詩賦數十篇始隃麋郭欽哀帝
時為丞相司直(師古曰隃麋扶風/之縣也隃音踰)奏免豫州牧鮑宣京
兆尹薛修等又奏董賢左遷盧奴令平帝時遷南郡太
守而杜陵蒋詡元卿為兗州刺史亦以亷直為名王莽
居攝欽詡皆以病免官歸鄉里卧不出戸卒於家齊栗
融客卿北海禽慶子夏蘇章游卿山陽曹竟子期皆儒
生去官不仕於莽莽死漢更始徵竟以為丞相封侯欲
視致賢人銷寇賊(師古曰視/讀曰示)竟不受侯爵㑹赤眉入長
安欲降竟竟手劔格死世祖即位徵薛方道病卒兩龔
鮑宣子孫皆見褒表至大官
賛曰易稱君子之道或出或處或黙或語(師古曰上繫/辭也謂發跡)
(雖異同/歸於道)言其各得道之一節譬諸草木區以别矣(師古/曰言)
(蘭桂異類/而各芬馨)故曰山林之士往而不能反朝廷之士入而
不能出二者各有所短春秋列國卿大夫及至漢興将
相名臣懐禄耽寵以失其世者多矣(師古曰懐思/也言不能去)是故
清節之士於是為貴然大率多能自治而不能治人王
貢之材優於龔鮑守死善道勝實蹈焉(師古曰論語稱/孔子曰篤信好)
(學守死善道危邦不入亂邦不居今龔勝不受/莽官蹈斯之跡也○宋祁曰注文之字當刪)貞而不
諒薛方近之(師古曰論語稱孔子曰君子貞而不諒謂/君子之人正其道耳言不必信也薛方志)
(避亂朝詭引巢許/為喻近此義也)郭欽蒋詡好遯不汙絶紀唐矣(師古/曰欽)
(詡不仕於莽遯逃濁亂不/汙其節殊於紀逡及兩唐)
　
　前漢書卷七十二
　前漢書卷七十二考證
有園公(句/)綺里季夏(句/)黄公(句/)甪里先生(句/)○田汝成
　曰四皓名字當讀為綺里季夏而後人誤讀為夏黄
　公亦猶樂正裘牧仲之誤耳(臣召南/)按杜甫詩曰黄
　綺終辭漢以黄綺並稱即知唐人讀本不誤又按甪
　里甪字宋史儒林傳崔偓佺為直講太宗顧謂曰李
　覺甞奏朕云四皓中一先生姓或言用字加撇或云
　加㸃爾知否偓佺對曰臣聞刀用為角(音/𣙜)兩㸃為甪
　(音/鹿)用上一撇一㸃俱不成字据偓佺此論則俗本作
　甪字者亦非也宋祁曰甪不成字當作角俗本又誤
　甪作角盖縁不知崔偓佺之論耳
其後谷口有鄭子真○按地理志谷口縣屬左馮翊
王吉傳琅邪臯虞人也○(臣召南/)按吉為琅邪王氏之
　祖唐書宰相世系表曰秦将王離子元避亂遷琅邪
　後徒臨沂四世孫吉始家臯虞後徙臨沂都鄉南仁
　里
今者大王幸方與○胡三省曰方與縣本屬山陽郡武
　帝以山陽為昌邑王國方與縣屬焉
敺一世之民躋之仁壽之域注師古曰以仁撫天下云
　云○胡三省曰此以仁壽並言仁者不鄙詐壽者不
　夭折也顔注非是
吉意以為夫婦人倫大綱云云○真徳秀曰吉意以下
　盖史家撮其大㫖如此非本文也
左曹陳咸薦駿賢父子○(臣召南/)按賢父子猶云賢父
　之子
兩龔傳常以歳八月賜羊壹頭酒二斛○(臣召南/)按韓
　福事昭紀作郡縣常以正月賜羊酒紀係録詔書原
　文疑此八月當為正月之訛又按羊壹頭壹字應作
　一各本俱誤耳
勿隨俗動吾冡云云注師古曰若葬多設器偹則恐被
　掘云云○顧炎武曰古人族葬勝必已自有墓若隨
　俗人之意更於冡上種栢作祠堂則是動吾冡也盖
　以朝代遷革一切飾終之禮俱不欲用
鮑宣傳勃海髙城人也○髙城地理志作髙成
薛方嘗為郡掾祭酒云云○(臣召南/)按鮑宣傳特附薛
　方郭欽蔣詡栗融禽慶蘇章曹竟皆不仕莽世清節
　著名者据後書卓茂傳茂與孔休蔡勲劉宣龔勝鮑
　宣六人同志又申徒剛宣秉王丹王良郭丹蔡茂及
　陳寵之曽祖咸各見本傳而儒林傳載髙詡包咸獨
　行傳載譙元李業王皓王嘉劉茂逸民傳載向長逄
　萌王君公周黨譚賢殷謨王覇戴遵皆立志較然不
　汚新室爵命宜與薛方諸賢牽連書之乃莽大夫揚
　雄一傳累牘連篇而於諸賢聊表一二此則班氏之
　失也
皆見褒表至大官○(臣召南/)按兩龔子孫後書無傳鮑
　宣子永孫昱三世司𨽻後書有傳而宣妻桓少君在
　列女傳
　前漢書卷七十二考證
欽定四庫全書
　前漢書卷七十三
　　漢　　蘭　　臺　　　令　　