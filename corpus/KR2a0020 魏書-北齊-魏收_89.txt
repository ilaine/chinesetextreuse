卷八十三下
　　齊　　　　　魏　　　　收　　　　撰
　列𫝊外戚第七十一下
　　高肇　　于勁　　胡國珍　　李延寔
高肇字首文文昭皇太后之兄也自云本渤海蓨人五
世祖顧晉永嘉中避亂入高麗父颺字法修高祖初與
弟乘信及其鄉人韓内冀富等入國拜厲威將軍河間
子乘信明威將軍俱待以客禮賜奴婢牛馬綵帛遂納
颺女是為文昭皇后生世宗颺卒景明初世宗追思舅
氏徴肇兄弟等錄尚書事北海王詳等奏颺宜贈左光
禄大夫賜爵渤海公謚曰敬其妻蓋氏宜追封清河郡
君詔可又詔颺嫡孫猛襲渤海公爵封肇平原郡公肇
弟顯澄城郡公三人同日受封始世宗未與舅氏相接
将拜爵乃賜衣幘引見肇顯于華林都亭皆甚惶懼舉
動失儀數日之間富貴赫奕是年咸陽王禧誅財物珍
寳奴婢田宅多入高氏未㡬肇為尚書左僕射領吏部
冀州大中正尚世宗姑高平公主遷尚書令肇出自夷
土時望輕之及在位居要留心百揆孜孜無倦世咸謂
之為能世宗初六輔專政後以咸陽王禧無事構逆由
是遂委信肇肇既無親族頗結朋黨附之者旬月超昇
背之者䧟以大罪以北海王詳位居其上構殺之又説
世宗防衛諸王殆同囚禁時順皇后暴崩世譏言肇為
之皇子昌薨僉謂王顯失於醫療承肇意㫖及京兆王
愉出為冀州刺史畏肇恣擅遂至不軌肇又譖殺彭城
王勰由是朝野側目咸畏惡之因此專權與奪任已又
嘗與清河王懌於雲龍門外廡下忽忿諍大至紛紜太
尉高陽王雍和止之高后既立愈見寵信肇既當衡軸
每事任已本無學識動違禮度好改先朝舊制出情妄
作減削封秩抑黜勲人由是怨聲盈路矣延昌初遷司
徒雖貴登台鼎猶以去要怏怏形乎辭色衆咸嗤笑之
父兄封贈雖久竟不改瘞三年乃詔令遷葬肇不自臨
赴唯遣其兄子猛改服詣代遷葬於鄉時人以肇無識
哂而不責也其年大舉征蜀以肇為大将軍都督諸軍
為之節度與都督甄琛等二十餘人俱面辭世宗於東
堂親奉規略是日肇所乘駿馬停於神虎門外無故驚
倒轉卧渠中鞍具瓦解衆咸怪異肇出惡焉四年世宗
崩赦罷征軍肅宗與肇及征南将軍元遥等書稱諱言
以告凶問肇承變哀愕非唯仰慕亦私憂身禍朝夕悲
泣至于羸悴将至宿瀍澗驛亭家人夜迎省之皆不相
視直至闕下衰服號哭昇太極殿奉喪盡哀太尉髙陽
王先居西柏堂專決庶事與領軍于忠密欲除之潛備
壯士直寝邢豹伊瓮生等十餘人於舍人省下肇哭梓
宮訖於百官前引入西廊清河王懌任城王澄及諸王
等皆竊言目之肇入省壯士搤而拉殺之下詔暴其罪
惡又云刑書未及便至自盡自餘親黨悉無追問削除
職爵葬以士禮及昏乃於厠門出其尸歸家初肇西征
行至函谷車軸中折從者皆以為不獲吉還也靈太后
臨朝令特贈營州刺史永熙二年出帝贈使持節侍中
中外諸軍事太師大丞相太尉公錄尚書事冀州刺史
肇子植自中書侍郎為濟州刺史率州軍討破元愉别
將有功當蒙封賞不受云家荷重恩為國致效是其常
節何足以膺進陟之報懇惻發于至誠歴青相朔恒四
州刺史卒植頻莅五州皆清能著稱當時號為良刺史
贈安北将軍冀州刺史
肇長兄琨早卒襲颺封渤海郡公贈都督五州諸軍事
鎮東大將軍冀州刺史詔其子猛嗣
猛字豹兒尚長樂公主即世宗同母妹也拜駙馬都尉
歴位中書令出為雍州刺史有能名入為殿中尚書卒
贈司空冀州刺史出帝時復贈太師大丞相錄尚書事
公主無子猛先在外有男不敢令主知臨終方言之年
㡬三十矣乃召為喪主尋卒無後
琨弟偃字仲游太和十年卒正始中贈安東将軍都督
青州刺史謚曰莊侯景明四年世宗納其女為貴嬪及
于順皇后崩永平元年立為皇后二年八座奏封后母
王氏為武邑郡君
偃弟夀早卒夀弟即肇也
肇弟顯侍中髙麗國大中早卒
于勁字鍾葵太尉㧞之子頗有武略以功臣子又以功
績位沃野鎮将賜爵富昌子拜征虜将軍世宗納其女
為后封太原郡公妻劉氏為章武郡君後拜征北將軍
定州刺史卒贈司空諡曰恭莊公自栗磾至勁累世貴
盛一皇后四贈公三領軍二尚書令三開國公勁雖以
后父但以順后早崩竟不居公輔
子暉字宣明后母弟也少有氣幹襲爵位汾州刺史暉
善事人為尒朱榮所親以女妻其子長孺歴侍中河南
尹後兼尚書僕射東南道行臺與齊獻武王討平羊侃
於兖州元顥入洛害之
勁弟天恩位内行長遼西太守卒贈平東將軍燕州刺史
天恩子仁生位太中大夫
仁生子安定平原郡太守高平郡都將卒
胡國珍字世玉安定臨涇人也祖略姚興渤海公姚逵
平北府諮議參軍父淵赫連屈丐給事黄門侍郎世祖
克統萬淵以降欵之功賜爵武始侯後拜河州刺史國
珍少好學雅尚清儉太和十五年襲爵例降為伯女以
選入掖庭生肅宗即靈太后也肅宗踐祚以國珍為光
祿大夫靈太后臨朝加侍中封安定郡公給田第賜帛
布綿縠奴婢車馬牛甚厚追崇國珍妻皇甫氏為京兆
郡君置守冡十户尚書令任城王澄奏安定公屬尊望
重親賢羣矚宜出入禁中參諮大務詔可乃令入決萬
幾尋進位中書監儀同三司侍中如故賞賜累萬又賜
絹歳八百疋妻梁四百匹男女姊妹兄弟各有差皆極
豐贍國珍與太師髙陽王雍太傅清河王懌太保廣平
王懐入居門下同釐庶政詔依漢車千秋晉安平王故
事給歩挽一乘自掖門至於宣光殿得以出入幷備几
杖後與侍中崔光俱授帝經侍直禁中國珍尋上表陳
刑政之宜詔皆施行延和初加國珍使持節都督雍州
刺史驃騎大将軍開府靈太后以國珍年老不欲令其
在外且欲示以方面之榮竟不行遷司徒公侍中如故
就宅拜之靈太后肅宗率百寮幸其第宴㑹極歡又追
京兆郡君為秦太上君太上君景明三年薨於洛陽於
此十六年矣太后以太上君墳瘞卑局更増廣為起塋
域門闕碑表侍中崔光等奏案漢髙祖母始謚曰昭靈
夫人後為昭靈后薄太后母曰靈文夫人皆置園邑三
百家長丞奉守今秦太上君未有尊謚陵寝孤立即秦
君名宜上終稱兼設掃衛以慰情典請上尊謚曰孝穆
權置園邑三十户立長丞奉守太后從之封國珍繼室
梁氏為趙平郡君元义妻拜為女侍中封新平郡君又
徙封馮翊君國珍子祥妻長安縣公主即清河王懌女
也國珍年雖篤老而雅敬佛法時事齋潔自彊禮拜至
於出入侍從猶能跨馬據鞍神龜元年四月七日歩從
所建佛像發第至閶闔門四五里八日又立觀像晚乃
肯坐勞熱増甚因遂寝疾靈太后親侍藥膳十二日薨
年八十給東園溫明祕器五時朝服各一具衣一襲贈
布五千匹錢一百萬蠟千斤大鴻臚持節監䕶喪事太
后還宮成服於九龍殿遂居九龍寝室肅宗服小功服
舉哀於太極東堂又詔自始薨至七七皆為設千僧齋
令七人出家百日設萬人齋二七人出家先是巫覡言
將有凶勸令為厭勝之法國珍拒而不從云吉凶有定
分唯修徳以禳之臨死與太后訣云母子善治天下以
萬人之心勿視大臣面也殷勤至於再三又及其子祥
云我唯有一子死後勿如比来威抑之靈太后以其好
戲時加威訓國珍故以為言始國珍欲就祖父西葬舊
鄉後緣前世諸胡多在洛葬有終洛之心崔光嘗對太
后前問國珍公萬年後為在此安厝為歸長安國珍言
當陪葬天子山陵及病危太后請以後事竟言還安定
語遂惽忽太后問清河王懌與崔光等議去㽜懌等皆
以病亂請從先言太后猶記崔光昔與國珍言遂營墓
於洛陽太后雖外從衆議而深追臨終之語云我公之
逺慕二親亦吾之思父母也追崇假黄鉞使持節侍中
相國都督中外諸軍事太師領太尉公司州牧號太上
秦公加九錫葬以殊禮給九旒鑾輅虎賁班劒百人前
後部羽葆鼓吹輼輬車謚文宣公賜物三千叚粟一千
五百石又詔贈國珍祖父兄父兄下逮從子皆有封職
持節就安定監䕶喪事靈太后迎太上君神柩還第與
國珍俱葬贈襚一與國珍同及國珍神主入廟詔太常
權給以軒懸之樂六佾之舞初國珍無男養兄真子僧
洗為後後納趙平君生子祥
祥字元吉襲封故事世襲例皆減邑唯祥獨得全封趙
平君薨給東園祕器肅宗服小功服舉哀于東堂靈太
后服齊衰期葬於太上君墓左不得祔合祥歴位殿中
尚書中書監侍中改封東平郡公薨贈開府儀同三司
雍州刺史謚曰孝景
僧洗字湛輝封爰徳縣公位中書監侍中改封濮陽郡
公僧洗自永安後廢棄不預朝政天平四年薨詔給東
園祕器贈太師太尉公錄尚書事雍州刺史謚曰孝真
長子寧字恵歸襲國珍先爵改為臨涇伯後進為公歴
岐涇二州刺史卒謚曰孝穆女為清河王亶妃生孝靜
皇帝武定初贈太師太尉公錄尚書事謚曰孝昭
子䖍字僧敬元义之廢靈太后䖍時為千牛備身與備
身張車渠等謀殺义事發义殺車渠等䖍坐逺徙靈太
后反政徴為吏部郎中太后好以家人禮與親族宴戲
䖍常致諫由是後宴謔多不預焉出為涇州刺史封安
陽縣侯興和三年以帝元舅超遷司空公薨贈太傅太
尉公尚書僕射徐州刺史謚曰宣葬日百官會葬乘輿
送於郭外
子長粲
李延寔字禧隴西人尚書僕射沖之長子性溫良少為
太子舎人世宗初襲父爵清泉縣侯累遷左将軍光州
刺史莊帝即位以元舅之尊超授侍中太保封濮陽郡
王延寔以太保犯祖諱又以王爵非庶姓所宜抗表固
辭徙封濮陽郡公改授太傅尋轉司徒公出為使持節
侍中太傅録尚書事青州刺史尒朱兆入洛乘輿幽縶
以延寔外戚見害於州館出帝初歸葬洛陽贈使持節
侍中太師太尉公錄尚書事都督雍州刺史謚曰孝懿
長子彧字子文尚莊帝姊豐亭公主封東平郡公位侍
中左光祿大夫中書監驃騎大將軍開府儀同三司廣
州刺史彧任俠交遊輕薄無行尒朱榮之死也武毅之
士皆彧所進孝靜初以罪棄市
史臣曰三五哲王深防逺慮舅甥之國罕執鈞衡母后
之家無聞傾敗爰及後世顛覆繼軌葢由進不以禮故
其斃亦速其間或不斃泯舊基弗虧先構者葢處之以
道逺權之所致也
　
　
　魏書卷八十三下
　魏書卷八十三下考證
列傳第七十一下○魏收書外戚𫝊下亡史臣論全用
　隋書外戚𫝊
高肇𫝊高麗國大中○北史作高麗國大中正此脱去
　正字
　
　
　
　
　
　
　
　
　
　
　魏書卷八十三下考證
