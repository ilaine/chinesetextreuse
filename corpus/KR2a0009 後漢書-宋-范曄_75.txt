七十下
　　宋　　宣　　城　　太　　守范　煜撰
　　唐　　章　　懐　　太　　子　　賢注
　班固列傳第三十下
　　班固傳
主人喟然而歎曰痛乎風俗之移人也子實秦人矜夸
館室保界河山信識昭㐮而知始皇矣惡睹大漢之云
為乎(喟歎貎也前書曰人有剛柔緩急音聲不同繫水/土之風氣謂之風好惡取舎動静無常隨君上之)
(情欲謂之俗保守也謂守河山之險以/為界昭㐮昭王㐮王也惡安也音烏)夫大漢之開原
也奮布衣以登皇極繇數期而創萬世蓋六籍所不能
談前聖靡得而言焉(漢髙祖曰吾以布衣提三尺劔取/天下髙祖起兵五年而即帝位故)
(云由數期繇即由也孔安國注尚書云匝/四時曰期萬世盛言之也六籍六經也)當此之時功
有横而當天討有逆而順人故婁敬度埶而獻其說蕭
公權宜以拓其制時豈泰而安之哉計不得以已也(横/音)
(胡孟反髙祖入關秦王子嬰降而五星聚于東井此功/有横而當天也逆謂以臣伐君前書陸賈曰湯武逆取)
(而以順守之及髙祖入關秦人争獻牛酒此謂討有逆/而順人也婁敬已見上又曰蕭何脩未央宮上見壮麗)
(甚怒何對曰天下未定故可因遂就宮室且天子以四/海為家非令壮麗無以威重且無令後代有以加也時)
(豈奢侈而安之哉言天下初/定計不得已而都西亰也)吾子曾不是睹頋燿後嗣
之末造不亦闇乎(顧反也燿炫燿也言吾子曽不睹度/埶權宜之由而反炫燿後嗣子孫末)
(代之所造非其盛稱武帝/成帝神僊昭陽之事也)今將語子以建武之理永平
之事監乎泰清以變子之或志(淮南子曰太清之化也/和順以寂漠質直以素)
(樸髙誘注曰太/清無為之化也)往者王莽作逆漢祚中缺天人致誅六
合相滅(天人謂天意人/事共相誅也)于時之亂生民㡬亡鬼神泯絶
壑無完柩郛罔遺室原野猒人之肉川谷流人之血秦
項之災猶不克半書契以來未之或紀也(人者神之主/生人既亡故)
(鬼神亦絶也楊子法言曰秦将白起長平之戰/坑四十萬人原野猒人之肉川谷流人之血也)故下民
號而上愬上帝懐而降鑒致命於聖皇(上帝天也聖皇/光武也懐猶愍)
(念也降下也鍳視也言上天愍念下人之上愬/故下視四海可以為君者而致命於光武也)於是聖
皇乃握乾符闡坤珍披皇圖稽帝文赫爾發憤應若興
雲霆發昆陽憑怒雷震(乾符坤珍謂天地符瑞也皇圗/帝文謂圖緯之文也霆疾雷也)
(發于昆陽謂破王尋王邑憑盛/也言盛怒如雷之震協韻音真)遂超大河跨北嶽立號
髙邑建都河洛(跨㩀也言光武渡河㩀北嶽遂/即位於鄗而改鄗為髙邑也)紹百王
之荒屯因造化之盪滌體元立制繼天而作(紹繼也屯/難也高誘)
(注淮南子云造化天地也滌除也作起也杜預注左傳/云凡人君即位欲體元以居正穀梁傳曰為天下主者)
(天也繼天/者君也)系唐統接漢緒茂育羣生恢復疆宇􁆇兼乎
在昔事勤乎三五(爾雅曰系繼也緒業也前書曰漢帝/本系出自唐帝言光武能繼唐堯之)
(統業也恢大也三/五三皇五帝也)豈特方軌並迹紛綸后辟理近古之
所務蹈一聖之險易云爾哉(軌轍也紛綸猶雜蹂也爾/雅曰后辟君也險易猶理)
(亂也言光武功徳勤勞兼於/前代百王非直一聖帝也)且夫建武之元天地革命
四海之内更造夫婦肇有父子君臣初建人倫實始斯
乃虙羲氏之所以基皇徳也(易曰天地革而四時成又/曰湯武革命爾雅曰九夷)
(八狄七戎六蠻謂之四海基始也帝王紀曰庖犧氏風/姓也制嫁娶之禮取犠牲以充庖厨以食天下故號庖)
(犧後或謂之伏犧言光武/更造夫婦如伏犧時也)分州土立市朝作舟車造器
械斯軒轅氏之所以開帝功也(黄帝號軒轅氏前書昔/在黄帝畫野分州易繋)
(辭曰神農氏日中為市黄帝堯舜垂衣裳而天下治刳/木為舟剡木為楫服牛乘馬引重致逺以利天下弦木)
(為弧剡木為矢弧矢之利以威/天下言光武利人如軒轅也)龔行天罸應天順民斯
乃湯武之所以昭王業也(尚書武王曰今子惟龔行天/之罸易曰湯武革命順乎天)
(而應乎人言光武/征伐如湯武者也)遷都改邑有殷宗中興之則焉即土
之中有周成隆平之制焉(尚書曰盤庚遷于殷史記曰/帝陽甲之時殷衰諸侯莫朝)
(陽甲崩弟盤庚立自河北度河南居湯之故地行湯之/政殷道復興尚書曰王來紹上帝自服于土中孔安國)
(曰洛邑地埶之中也春秋命歴序曰成康之/隆醴泉湧出言都洛陽如殷宗周成之制也)不階尺土
一人之柄同符乎髙祖(孟子曰紂去武丁未久也尺地/莫非其有也一人莫非其臣也)
(又曰舜文王相去千/有餘嵗若合符契)克己復禮以奉終始允恭乎孝文
(左傳仲尼曰古有志克已復禮仁也孫卿子曰生人之/始死人之終也終始俱善人道畢矣尚書允恭克譲謂)
(躬自儉約同/於文帝也)憲章稽古封岱勒成儀炳乎世宗(憲章猶/法則也)
(禮記曰仲尼憲章文武尚書曰若稽古帝堯言法乎考/古而封泰山勒石以記成功也炳眀也其禮儀眀乎武)
(帝/也)案六經而校徳妙古昔而論功仁聖之事旣該帝王
之道備矣(六經謂詩書禮樂易春秋妙猶/羙也或作眇眇逺也該偹也)至于永平之
際重熈而累洽盛三雍之上儀脩袞龍之法服敷洪藻
信景鑠揚世廟正予樂人神之和允洽君臣之序既肅
(熈光也洽浹也三雍謂眀堂辟雍靈䑓也永平二年正/月宗祀光武皇帝于眀堂禮畢登靈䑓三月臨辟雍行)
(大射禮周禮王之吉服享先王即袞冕鄭𤣥注曰袞卷/龍衣也永平二年帝及公卿列侯始服冕冠衣裳敷布)
(也鴻大也藻文藻也謂明帝禮畢登靈䑓之後布詔于/天下曰建明堂立辟雍起靈䑓恢𢎞大道被之八極此)
(為布鴻藻也信讀曰申景大也鑠羙也揚世廟謂上尊/號光武廟曰世祖正予樂謂依讖文改大樂為大予樂)
(也/)乃動大路遵皇衢省方廵狩窮覧萬國之有無考聲
教之所被散皇眀以燭幽(大路玉路也皇衢馳道也易/曰先王以省方觀人設教尚)
(書曰嵗二月東廵狩又曰朔/南暨聲教皇大也燭照也)然後增周舊脩洛邑翩翩
巍巍顯顯翼翼光漢亰于諸夏總八方而為之極(周成/王都)
(洛邑漢又増而修之故曰増焉翩翩巍巍顯顯翼翼並/宮闕顯盛之貎論語曰不如諸夏之亡詩商頌曰商邑)
(翼翼四方之極極中/也洛陽土之中也)是以皇城之内宮室光眀闕庭神
麗奢不可踰儉不能侈(言奢儉/合禮也)外則因原野以作苑順
流泉而為沼發蘋藻以潜魚豐圃草以毓獸制同乎梁
騶義合乎靈囿(蘋藻並水草也詩小雅曰魚在在藻韓/詩曰東冇圃草駕言行狩薛君傳曰圃)
(博也有博大之茂草也毓亦育也魯詩傳曰古有梁騶/者天子之田也詩大雅曰王在靈囿麀鹿攸伏毛萇注)
(云囿所以域飬禽獸也此言魚/獸各得其所如文王之靈囿也)若乃順時節而蒐狩簡
車徒以講武則必臨之以王制考之以風雅(左傳臧僖/伯曰春蒐)
(夏苖秋獮冬狩皆于農隙以講事也杜預注云各隨時/之閑也禮記王制曰天子諸侯無事則嵗三田田不以)
(禮曰暴/天物也)歴騶虞覽駟驖嘉車攻采吉日禮官正儀乘輿
乃出(詩國風序曰騶虞蒐田以時仁如騶虞毛萇注曰/騶虞義獸白虎黑文不食生物又曰駟鐵羙㐮公)
(也始命有田狩之事其詩曰駟驖孔阜注曰驖驪也阜/大也又小雅序曰車攻宣王復古也修車馬備器械復)
(㑹諸侯於東都因田獵而選車徒焉其詩曰我車既攻/我馬既同注云攻堅也又吉日詩曰我車既好四牡孔)
(阜宣帝詔曰禮/官具禮儀也)於是發鯨魚鏗華鍾登玉輅乘時龍鳳
蓋颯灑和鸞玲瓏天官景從祲威盛容(鯨魚謂刻杵作/鯨魚形也鏗謂)
(擊之也音苦耕反尚書大傳曰天子将出則撞黄鍾右/五鍾皆應薛綜注西京賦云海中有大魚名鯨又有獸)
(名蒲牢蒲牢素畏鯨魚鯨魚擊蒲牢蒲牢輙大鳴呼凡/鍾欲令其聲大者故作蒲牢于其上撞鍾者名為鯨魚)
(鍾有篆刻之文故曰華爾雅曰馬髙八尺以上曰龍月/令春駕蒼龍各隨四時之色故曰時也玲瓏聲也蔡邕)
(獨斷曰百官小吏/曰天官祲亦盛也)山靈䕶野屬御方神雨師汎灑風伯
清塵千乘雷起萬騎紛紜元戎竟野戈鋋彗雲羽旄掃
電旌旗拂天(山靈山神也屬連也音燭方四方也雨師/畢星也風伯箕星也韓子師曠謂晉平公)
(曰黄帝合鬼神于泰山風伯進掃雨師灑道蔡邕獨斷/曰天子大駕偹千乘萬騎元戎戎車也詩小雅曰元戎)
(十乘以先啓行毛萇注曰元大也夏后氏曰鉤車先正/也殷曰寅車先疾也周曰元戎先良也說文曰鋋小矛)
(也音市延反彗/掃也音似銳反)焱焱炎炎揚光飛文吐爓生風吹野燎
山日月為之奪眀丘陵為之摇震(焱焱炎炎並戈矛車/馬之光也說文曰焱)
(火華也音以瞻/反震讀曰真)遂集乎中囿陳師案屯駢部曲列校隊
勒三軍誓將帥(中囿囿中也續漢志曰大将軍營五部/校尉一人部下有曲曲下有屯長一人)
(駢猶陳列也杜預注左傳曰百人為隊鄭𤣥周禮注云/天子六軍三軍一偏故此言勒三軍也周禮曰羣吏聽)
(誓于前斬牲以狥陳曰不用命/者斬之鄭𤣥注云羣吏将帥也)然後舉烽伐鼓以命三
驅輕車霆發驍騎電騖㳺基發射范氏施御弦不失禽
彎不詭遇飛者未及翔走者未及去(穀梁傳曰三驅之/禮一為乾豆二為)
(賔客三為充君之庖霆發電騖並言疾也游基飬由基/也淮南子曰楚有神白猨王自射之則摶而嬉使飬由)
(基射之始調弓矯矢未發而猨擁木號矣范氏趙之御/人也孟子曰趙簡子使王良御終日不獲一禽反曰天)
(下賤工也王良曰吾為範我馳驅終日不獲一爲之詭/遇一朝而獲十趙岐注曰範法也為法度之御應禮之)
(射終日不得遇詭遇非禮射也則能獲十/弦不失禽謂由基也彎不詭遇謂范氏也)指顧倐忽獲
車已實樂不及般殺不盡物馬踠餘足士怒未泄先驅
復路屬車案節(高唐賦曰舉功先得獲車已實爾雅曰/般樂也禮記曰樂不可極踠猶屈也方)
(言曰泄歇也漢官儀大駕屬車八十一/乘子虚賦曰案節未舒謂駐車徐行也)於是薦三犧效
五牲禮神祗懐百靈覲眀堂臨辟雍揚緝熙宣皇風登
靈臺考休徴(左傳鄭子太叔曰為五牲三犧杜預注云/五牲麋鹿麏狼兎三犧祭天地宗廟之犧)
(也郊祭天也天神曰神地神曰祗百靈百神也詩曰懐/柔百神覲朝也謂朝諸侯於眀堂詩大雅曰維清緝熈)
(文王之典鄭𤣥注云緝熈光眀也尚/書曰休徴孔安國注云叙羙行之騐)俯仰乎乾坤參象
乎聖躬目中夏而布徳瞰四裔而抗稜(易繫辭曰仰則/觀象于天俯則)
(觀法於地近取諸身逺取諸物聖躬謂天子也中夏中/國也瞰音苦暫反四裔四夷也稜威也左傳曰徳以柔)
(中國刑以/威四夷也)西盪河源東澹海漘北動幽崖南趯朱垠(盪/滌)
(也河源在崑崙山前書曰威稜澹乎鄰國音義曰澹猶/動也音徒濫反漘水涯音脣郭璞注爾雅曰涯上平坦)
(而下水深者為漘趯躍也音/他歴反說文曰垠界也音銀)殊方别區界絶而不鄰自
孝武所不能征孝宣所不能臣莫不陸讋水慄奔走而
來賔(爾雅曰讋懼/也音之涉反)遂綏哀牢開永昌(綏安也哀牢西南/夷號永平十二年)
(其國王栁貎相率内屬/以其地置永昌郡也)春王三朝㑹同漢亰是日也天
子受四海之圖籍膺萬國之貢珍内撫諸夏外接百蠻
(春王猶左傳云春王正月也三朝元日也朝音陟遙反/謂嵗之朝月之朝日之朝前書谷永曰今年正月翔日)
(食於三朝之㑹周禮曰時見曰㑹殷眺曰/同賈逵注曰膺猶受也詩曰因時百蠻也)乃盛禮樂供
帳置乎雲龍之庭陳百僚而賛羣后究皇儀而展帝容
(供帳供設帷帳也供音九用反前書曰三輔長無供悵/之勞戴延之記曰端門東有崇賢門次外有雲龍門賛)
(引/也)於是庭實千品㫖酒萬鍾列金罍班玉觴嘉珍御太
牢饗(庭實貢獻之物也左傳孟獻子曰臣聞聘而獻物/於是有庭實旅百千品言多也說文曰鍾器也孔)
(叢子曰堯飲千鍾罍酒器也詩曰我姑酌彼/金罍珍八珍也太牢牛羊豕也饗協韻音香)爾乃食舉
雍徹太師奏樂陳金石布絲竹鐘鼓鏗鏘管弦曄煜(食/舉)
(謂當食舉樂也蔡邕禮樂志曰大予樂郊祀陵廟殿中/諸食舉樂也雍詩篇名也謂食訖歌雍詩以徹也論語)
(曰三家者以雍徹太師樂官也周禮太師掌六律六呂/以合隂陽之聲也鏗音苦耕反鏘音楚庠反曄煜盛貎)
(也煜/音育)抗五聲極六律歌九功舞八佾韶武備太古畢(左/傳)
(晏子曰五聲六律杜預注云五聲宮商角徴羽六律黄/鍾太簇姑洗蕤賔夷則無射尚書曰九功惟序九序惟)
(歌九功謂金木水火土榖正徳利用厚生也佾舞行也/榖梁傳曰天子八佾韶舜樂名武武王樂名太古逺古)
(也/)四夷間奏徳廣所及仱佅兜離罔不具集(間迭也音/古莧反詩)
(國風曰漢廣徳廣所及也鄭𤣥注周禮云四夷之樂東/方曰韎南方曰任西方曰株離北方曰禁禁字書作仱)
(音渠禁反佅音摩葛反周禮/仱作禁佅作韎兜作㭑也)萬樂備百禮暨皇歡浹羣
臣醉降烟煴調元氣然後撞鐘告罷百僚遂退(萬樂百/禮盛言)
(之也暨至也易曰天地絪緼萬物化醇禮統曰天地者/元氣之所生萬物之祖尚書大傳曰天子将入撞㽔賔)
(之鍾左五鍾皆/應撞音直江反)於是聖上親萬方之歡娛久沐浴乎膏
澤懼其侈心之將萌而怠於東作也(尚書曰平秩東作/注云嵗起於春而)
(始就/耕)乃申舊章下眀詔命有司班憲度昭節儉示太素
(詩大雅曰率由舊章鄭𤣥注云舊典文章左傳臧哀伯/曰大路越席大羮不和昭其儉也列子曰太素者質之)
(始/也)去後宮之麗飾損乘輿之服御除工商之淫業興農
桑之上務遂令海内棄末而反本背偽而歸真女修織
絍男務耕耘器用陶匏服尚素𤣥耻纎靡而不服賤竒
麗而不珍捐金於山沈珠於淵(前書文帝詔曰農天下/之本也而人或不務本)
(而事末音義曰夲農也末賈也背偽去雕飾也歸真尚/質素也杜預注左傳曰織絍織繒布也禮記曰器用陶)
(匏陶瓦器也匏瓠也陸賈新語曰聖人不用珠玉而寳/其身故舜棄黄金於嶄巖之山捐珠玉於五湖之川以)
(杜淫邪/之欲也)於是百姓滌瑕盪穢而鏡至清形神寂寞耳目
不營嗜欲之原滅㢘正之心生莫不優游而自得玉潤
而金聲(瑕穢猶過惡也揚雄集曰滌瑕盪穢淮南子曰/形者生之舍神者生之制也又曰和順以寂寞)
(尚書曰弗役耳目百度惟貞淮南子曰吾所謂有天下/者自得而已禮記孔子曰君子比徳於玉焉溫潤而澤)
(仁也孟子曰孔/子徳如金聲也)是以四海之内學校如林庠序盈門獻
酬交錯爼豆莘莘下舞上歌蹈徳詠仁(前書平帝立舉/學官郡國曰學)
(縣道邑及侯國曰校鄉曰庠聚曰序詩曰獻酬交錯莘/莘衆多也音所巾反禮記曰歌者在上貴人聲也又嗟)
(歎之不足故手之舞之足之蹈之○劉/邠曰注平帝立舉學官案文多一舉字)登降飫宴之禮
既畢因相與嗟歎𤣥徳讜言𢎞說咸含和而吐氣頌曰
盛哉乎斯世(詩曰飲酒之飫毛萇注云不脫屨升堂謂/之飫飫私也尚書曰𤣥徳升聞字林曰讜)
(美言也/音黨)今論者但知誦虞夏之書詠殷周之詩講羲文
之易論孔氏之春秋罕能精古今之清濁䆒漢徳之所
由(伏羲畫八卦文王作卦辭孔/子作春秋清濁猶善惡也)唯子頗識舊典又徒馳
騁乎末流溫故知新已難而知徳者鮮矣(末流猶下流/也謂諸子也)
(前書曰不入于道徳放縱于末流論語孔子曰/温故知新可以為師矣又曰由知徳者鮮矣)且夫辟
界西戎險阻四塞修其防禦孰與處乎土中平夷洞達
萬方輻湊(辟逺也音匹亦反戰國䇿蘇秦說孟嘗君曰/秦四塞之國也髙誘注云四靣有山關之固)
(故曰四塞之國防禦謂闗禁也輻湊如輻之湊於轂也/前書武帝詔吾丘壽王曰子在朕前之時知略輻湊也)
秦領九嵕涇渭之川曷若四瀆五嶽帯河泝洛圖書之
淵(四瀆江河淮濟也河圖曰天有四表以布精魄地有/四瀆以出圖書爾雅曰泰山為東嶽衡山為南嶽華)
(山為西嶽恒山為北嶽圖書之淵謂/河洛也易繋辭曰河出圖洛出書也)建章甘泉館御列
仙孰與靈臺眀堂統和天人(館御謂設臺以進御神仙/也禮含文嘉曰禮天子靈)
(臺以考觀天人之/際法隂陽之㑹也)太液昆眀鳥獸之囿曷若辟雍海流
道徳之富(三輔黄啚曰辟雍水/四周於外象四海也)游俠踰侈犯義侵禮孰
與同履法度翼翼濟濟也(游俠即西賔云鄉曲豪俊游/俠之雄踰侈謂列肆侈於姫)
(姜等也爾雅曰翼翼敬也詩曰濟/濟多士毛萇注云濟濟多威儀也)子習秦阿房之造天
而不知亰洛之有制也識函谷之可闗而不知王者之
無外也(史記曰秦始皇作阿房宮造/至也公羊傳曰王者無外也)主人之辭未終西
都賔矍然失容逡廵降階惵然意下捧手欲辭主人曰
復位今將喻子五篇之詩(說文曰矍視遽之貎音許縛/反周書曰臨攝以威而惵惵)
(者猶恐懼也音/徒頰反喻告也)賔既卒業乃稱曰羙哉乎此詩義正乎
揚雄事實乎相如非惟主人之好學蓋乃遭遇乎斯時
也(揚雄作長楊羽獵賦司馬相如作子虚上林賦並/文雖藻麗其事迂誕不如主人之言義正事實也)小
子狂簡不知所裁既聞正道請終身誦之其詩曰(論語/孔子)
(曰吾黨之小子狂簡斐然成章不知所以裁/之又曰不忮不求何用不臧子路終身誦之)
眀堂詩　於昭眀堂眀堂孔陽聖皇宗祀穆穆煌煌(於/音)
(烏歎羙之辭也詩周頌曰於昭于天孔甚也陽眀也國/風曰我朱孔陽聖皇宗祀謂祭光武于眀堂也詩曰穆)
(穆煌煌宜君宜王穆穆/猶敬也煌煌猶羙也)上帝宴饗五位時序誰其配之
世祖光武(前書曰天神貴者太一太一佐曰五帝五位/五帝也河圖曰蒼帝威靈仰赤帝赤熛怒黄)
(帝含樞紐白帝白招矩黑帝叶光紀揚雄河東/賦曰靈祗既饗五位時序謂各依其方而祭之)普天率
土各以其職猗與緝熙允懐多福(詩小雅曰溥天之下/莫非王土率土之濵)
(莫非王臣溥亦普也孝經曰四海之内各以其職來助/祭詩商頌曰猗與那與猗羙也允信也懐來也詩大雅)
(曰聿懐/多福)
辟雍詩　廼流辟雍辟雍湯湯聖皇莅止造舟為梁(湯/湯)
(水流貎莅臨也詩小雅曰方叔莅止大雅曰造舟為/梁毛萇注云天子造舟造至也謂連舟為浮梁也)皤
皤國老廼父廼兄抑抑威儀孝友光眀(説文曰皤皤老/人貌也音歩何)
(反孝經援神契曰天子尊事三老兄事五更抑抑羙/也詩曰威儀抑抑爾雅曰善父母為孝善兄弟為友)於
赫太上示我漢行鴻化惟神永觀厥成(於赫歎羙也太/上謂太古立徳)
(賢聖之人並著飬老之禮今我漢家遵行之也鴻大也/文子曰執𤣥徳于心化馳如神詩周頌曰我客戾止永)
(觀厥成爾雅/曰觀示也)
靈臺詩　廼經靈臺靈臺既崇帝勤時登爰考休徴(詩/大)
(雅曰經始靈臺崇髙也時登/以時登之休美也徴騐也)三光宣精五行布序習習
祥風祁祁甘雨(三光日月星也宣布也精眀也五行水/火金木土布序謂各順其性無謬沴也)
(習習和也詩小雅曰習習谷風禮斗威儀曰君政頌平/則祥風至宋均注曰即景風也祁祁徐也詩小雅曰興)
(雨祁祁尚書考靈燿曰/熒惑順行甘雨時也)百穀溱溱庶卉蕃蕪屢惟豐年
於皇樂胥(百言非一也尚書洪範曰百穀用成溱溱盛/貎尚書曰庶草蕃蕪爾雅曰蕃蕪豐也詩周)
(頌曰綏萬邦屢豐年又曰於皇時周於音烏詩小/雅曰君子樂胥受天之祜注云胥有才智之名)
寳鼎詩　嶽修貢兮川效珍吐金景兮歊浮雲寳鼎見
兮色紛緼煥其炳兮被龍文(謂永平六年王雒山得寳/鼎廬江太守獻之景光也)
(說文曰歊氣出貎音火驕反史記/曰秦武王與孟恱舉龍文之鼎)登柤廟兮享聖神昭
靈徳兮彌億年(時眀帝詔曰其以礿祭之日陳鼎于廟/以備器用彌終也萬萬曰億尚書曰公)
(其以予萬億/年敬天之休)
白雉詩　啓靈篇兮披瑞圖獲白雉兮效素烏(靈篇謂/河洛之)
(書也固集此題篇云白雉/素烏歌故兼言效素烏)發皓羽兮奮翹英容絜朗兮
於淳精(皓白也翹尾也春秋元/命包曰烏者陽之精)章皇徳兮侔周成永延
長兮膺天慶(章眀也侔等也孝經援神契曰周/成王時越裳獻白雉慶讀曰卿)及肅宗
雅好文章固愈得幸數入讀書禁中㦯連日繼夜每行
廵狩輙獻上賦頌朝廷有大議使難問公卿辯論於前
賞賜恩寵甚渥固自以二世才術位不過郎(二代謂/彪及固)感
東方朔揚雄自論以不遭蘓張范蔡之時作賔戯以自
通焉(東方朔答客難曰使蘓秦張儀與僕並生曽不得/掌故安敢望侍郎乎揚雄觧嘲曰范睢魏之亡命)
(也蔡澤山東之匹夫也有談范蔡於許/史之間則狂矣固所作賔戯事見前書)後遷𤣥武司馬
(續漢志曰宮掖門每門司馬一人/秩比千石𤣥武司馬主𤣥武門)天子㑹諸儒講論五
經作白虎通徳論令固撰集其事(章帝建初四年詔諸/王諸儒㑹白虎觀講)
(議五經/同異)時北單于遣使貢獻求欲和親詔問羣僚議者
㦯以為匈奴變詐之國無内向之心徒以畏漢威靈逼
憚南虜(南匈/奴也)故希望報命以安其離叛今若遣使恐失
南虜親附之歡而成北狄猜詐之計不可固議曰竊自
惟思漢興以來曠世歴年兵纒夷狄尤事匈奴綏御之
方其塗不一㦯修文以和之㦯用武以征之㦯卑下以
就之(文帝與匈奴通關市妻/以漢女増厚其賂也)㦯臣服而致之(宣帝時匈/奴稽首臣)
(服遣子/入侍)雖屈申無常所因時異然未有拒絶棄放不與
交接者也故自建武之始復修舊典數出重使前後相
繼(建武二年日逐王遣使詣漁陽請和親使中郎将李/茂報命二十六年遣中郎将叚郴授南單于印綬)
至於其末始乃暫絶永平八年復議通之而廷争連日
異同紛回多執其難少言其易先帝聖徳逺覧瞻前顧
後遂復出使事同前世(先帝謂眀帝也永平八年遣/越騎司馬鄭衆報使北匈奴)以
此而推未有一世闕而不修者也今烏桓就闕稽首譯
官康居月氐自逺而至匈奴離析名王來降三方歸服
不以兵威此誠國家通於神眀自然之徴也臣愚以為
宜依故事復遣使者上可繼五鳳甘露致逺人之㑹(宣/帝)
(五鳳三年單于名王将衆五萬餘人來降稱臣/朝賀甘露元年匈奴呼韓邪遣子右賢王入侍)下不失
建武永平覊縻之義虜使再來然後一徃既眀中國主
在忠信且知聖朝禮義有常豈可逆詐示猜孤其善意
乎絶之未知其利通之不聞其害設後北虜稍彊能為
風塵(相侵擾則/風塵起)方復求為交通將何所及不若因今施
惠為䇿近長固又作典引篇述敘漢徳(典謂堯典引猶/續也漢承堯後)
(故述漢徳/以續堯典)以為相如封禪靡而不典(文雖靡麗而/體無古典)揚雄
羙新典而不實(體雖典則而其事虚/偽謂王莽事不實)盖自謂得其致焉
其辤曰太極之原兩儀始分烟烟熅熅有沈而奥有浮
而清(易繫辭曰易有太極是生兩儀又曰天地絪縕萬/物化醇蔡邕曰絪縕隂陽和一相扶貎也奥濁也)
(易乾鑿度曰清輕者/為天濁沈者為地)沈浮交錯庶類混成(庶類萬物也/混猶同也老)
(子曰有物混/成先天地生)肇命人主五徳初始同乎草昩𤣥混之中
(人主謂天子也尚書曰成湯簡代夏作民主五徳五行/也初始謂伏義始以木徳王也木生火故神農以火徳)
(五行相生周而復始草昧謂草創暗昧也易曰/天地草昧幽𤣥混沌之中謂三皇初起之時也)踰䋲越
契寂寥而亡詔者系不得而綴也(易繫辭曰上古結䋲/而化後代聖人易之)
(以書契踰越並過也詔告也言過䋲契以上既無父子/故寂寥而無文誥系謂易繫辭也故易繫而不得綴連)
(也/)厥有氏號紹天闡繹者(氏號謂太昊號庖犧氏炎帝/號神農氏黄帝號軒轅氏之)
(類紹繼也謂王者繼/而作闡開也繹陳也)　莫不開元於太昊皇初之首上
哉夐乎其書猶可得而修也(易曰帝出於震始以木徳/王天下故曰皇初之首又)
(曰古者庖犧氏之王天下也仰則觀象于/天俯則觀法于地是其書可得而修也)亞斯之世通
變神化函光而未曜(亞斯之代謂少昊顓頊髙辛等雖/通變神化而易繫不載其事故曰)
(函光/未曜)若夫上稽乾則降承龍翼而炳諸典謨以冠徳卓
蹤者莫崇乎陶唐(稽考乾天也論語孔子曰惟天為大/惟堯則之龍翼謂稷契等為堯之羽)
(翼易乾上九曰用九見羣龍無首吉鄭𤣥注云六爻皆/體龍羣龍象也謂禹與稷契咎陶之屬並在于朝炳眀)
(也典謨謂堯典臯陶謨也為道徳之冠首蹤/跡之卓異者莫異于陶唐爾雅曰崇髙也)陶唐舍𦙍
而禪有虞虞亦命夏后稷契熙載越成湯武(舍𦙍謂堯/舍其𦙍子)
(丹朱而禪於舜舜亦舍其子商均而禪禹書曰熙帝之/載孔安國注云熙廣也載事也言稷契並能廣立功事)
(於堯舜之朝越於也於是成其子孫湯武之/業並得為天子也湯契之後武王后稷之後)股肱既周
天乃歸功元首將授漢劉(股肱謂稷契也既周謂其子/孫並周徧得為天子元首堯)
(也言天更歸功于堯/又将授漢以帝位)俾其承三季之荒末值亢龍之災
孽懸象暗而恒文乖彞倫斁而舊章缺(俾使也三季三/王之季也易乾)
(文言曰亢龍有悔窮之災也孽亦災也易曰懸象著眀/莫大於日月乖謂失於常度也倫理也斁敗也尚書曰)
(彞倫攸斁舊章/缺謂秦燔詩書)故先命𤣥聖使綴學立制宏亮洪業表
相祖宗賛揚廸哲備㦲燦爛真神眀之式也(𤣥聖謂孔/丘也春秋)
(演孔啚曰孔子母徴在夢感黑帝而生故曰𤣥聖荘子/曰恬澹𤣥聖素王之道綴學立制謂為漢家法制也宏)
(洪並大也亮信也表眀也相助也廸蹈也哲智也言賛/揚蹈履哲智之君謂髙祖等也尚書曰兹四人廸哲燦)
(爛盛眀也/式法也)雖前聖臯䕫衡旦宻勿之輔比兹褊矣(臯臯/陶也)
(䕫舜之典樂者衡謂阿衡即伊尹也旦周公也宻/勿猶黽勉也兹謂孔子言臯䕫等比之為褊小矣)是以
髙光二聖辰居其域時至氣動乃龍見淵躍(論語孔子/曰譬如北)
(辰居其所而衆星拱之時至氣動謂髙祖聚彤雲於碭/山光武發佳氣於白水易乾卦九二曰見龍在田九四)
(曰㦯躍在淵/並喻漢初起)拊翼而未舉則威靈紛紜海内雲蒸雷動
電熛胡縊莽分不莅其誅(拊翼以雞為喻言知将旦則/鼓其翼而鳴前書曰張陳之)
(交拊翼俱起以喻髙祖光武也紛紜盛貎也如雲之蒸/言天下英傑為漢者多矣熛光也胡縊謂胡亥縊死也)
(莽分謂公賔就斬莽也莅臨也言天/下先為漢誅之髙祖光武不親臨也)然後欽若上下恭
揖羣后正位度宗有于徳不台淵穆之譲靡號師矢敦
奮撝之容(尚書曰欽若昊天欽敬也若順也上下謂天/地也書曰格于上下羣后諸侯也易曰君子)
(正位凝命也尚書曰延入翼室恤度宗度居也宗尊也/前書曰舜譲于徳不台音義曰台讀曰嗣言二祖初即)
(位居尊之時並譲言于徳不能嗣成帝功有此淵深穆/敬之譲髙祖初即位曰寡人聞帝者賢者有也虛言無)
(實之名非所取也光武即位固辭至于再三靡無也矢/陳也敦猶廹逼也詩云矢于牧野又曰敷敦淮濆言漢)
(取天下無號令陳師敦廹奮武撝旄之容詩曰奮伐荆/楚尚書曰王秉白旄以麾撝亦麾也言並天人所推不)
(尚威/力也)盖以膺當天之正統受克譲之歸運蓄炎上之烈
精蘊孔佐之𢎞陳云爾(正統謂漢承周為火徳尚書堯/典曰允恭克譲謂漢承堯克譲)
(之後歸運謂堯歸運于漢也炎上謂火徳烈精言盛也/蘊藏也孔佐謂孔丘制作春秋及緯書以佐漢也即春)
(秋演孔啚曰夘金刀名為劉中國東南出荆/州赤帝後次代周是也謂大陳漢之期運也)洋洋乎若
徳帝者之上儀誥誓所不及已(洋洋羙也若如也儀法/也謂如此羙徳可謂五)
(帝之上法也穀梁傳曰誥誓不及五帝盟詛不及三王/交質不及五伯上下不相信服方有誥誓五帝之時上)
(下和睦故/誓不及)鋪觀二代洪纎之度其賾可探也(鋪徧也二/代殷周也)
(洪纎猶大小也度法度也賾幽深也言/徧觀殷周大小之法其幽深可探知之)並開迹於一匱
同受侯甸之所服奕世勤民以伯方統牧(孔子曰譬如/平地雖覆一)
(匱鄭𤣥注云匱盛土籠也侯服甸服謂諸侯也湯為桀/之諸侯文王為紂之諸侯奕猶重也自契至湯十四代)
(后稷至文王十五代並積勤勞于人也伯方猶/方伯也謂湯為夏伯文王為殷伯並統領州牧)乘其命
賜彤弧黄戚之威用討韋顧黎崇之不格(周禮九命作/伯彤弧赤弓)
(黄戚黄金飾斧也禮記曰諸侯賜弓矢然後專征伐賜/斧鉞然後菽韋顧並國名湯滅之詩殷頌曰韋顧既伐)
(黎崇亦國名史記文王伐崇/尚書曰西伯既戡黎格來也)至乎三五華夏亰遷鎬亳
遂自北靣虎離其師革滅天邑(三五未詳京師京都也/武王都鎬湯都亳詩云)
(宅是鎬亰武王成之尚書曰湯始居亳從先王居自從/也北靣謂臣也湯武並以臣伐君史記曰如虎如羆如)
(豺如離於商郊音義曰離與螭同革改也易曰湯武革/命天邑天子所都也尚書曰肆予敢求爾于天邑商○)
(劉攽曰注京師京都/也案文多一師字)是故義士偉而不敦武稱未盡䕶
有慙徳不其然與(左傳曰武王克商遷九鼎于洛邑義/士猶曰薄徳杜預注曰伯夷之屬也)
(史記曰伯夷叔齊逢武王伐紂叩馬諌曰以臣弑君可/謂仁乎偉猶異也敦厚也武周武王樂也論語孔子曰)
(謂武盡羙矣未盡善也䕶湯樂也左傳延陵季子聘/魯觀樂見舞大䕶者曰聖人之𢎞也而猶有慙徳)然
猶於穆猗那翕純皦繹以崇嚴祖考殷薦宗祀配帝發
祥流慶對越天地者舄奕乎千載豈不克自神眀哉(於/歎)
(辭也穆美也歎羙周家之徳詩周頌曰於穆清廟猗亦/歎之辭也那多也歎羙湯之徳多也殷頌曰猗與那與)
(論語子語魯太師樂曰樂其可知也始作翕如也縱之/純如也皦如也繹如也以成何晏注曰翕盛也純和諧)
(也皦其音莭眀也鄭𤣥注云繹調達之貎此言殷周之/代尚有於穆猗那之頌播之於翕純皦繹之樂尊祖嚴)
(父宗祀配天於眀堂之中詩商頌曰濬哲惟啇長發其/祥言發禎祥以流慶於子孫周頌曰秉文之徳對越在)
(天舄奕猶蟬/聫不絶也)誕略有常審言行於篇籍光藻朗而不渝
爾(誕大也言殷周二代改化之迹大略有常也篇籍謂/詩書也朗眀也渝變也言光彩文藻朗眀而不變耳)
(其餘殊異不/能及於漢也)矧夫赫赫聖漢巍巍唐基泝測其源乃先
孕虞育夏甄殷陶周(矧況也漢承唐虞之基逆流曰泝/孕懐也育飬也甄陶謂造成也前)
(書音義曰陶人作瓦器謂之甄言虞夏殷周之先祖並/嘗為堯臣○劉攽曰注漢承唐虞之基案注觧唐基耳)
(何故輙出虞/字明當作堯)然後宣二祖之重光襲四宗之緝熙神靈
日燭光被六幽仁風翔乎海表威靈行於鬼區慝亡逈
而不泯微胡瑣而不頤(二祖髙祖世祖也尚書曰宣重/光襲重也四宗文帝為太宗武)
(帝為代宗宣帝為中宗明帝為顯宗燭照也言如日之/照六幽六合幽逺之地鬼區逺方也易曰髙宗伐鬼方)
(慝惡也逈逺也泯滅也瑣小也頤飬也言凶/惡者無逺而不滅微細者何小而不飬也)故夫顯定
三才昭登之績匪堯不興鋪聞遺筞在下之訓匪漢不
𢎞(三才天地人也易曰兼三才而兩之登升也績功也/言升天之功非堯不能興也尚書曰昭升于上鋪布)
(也遺策堯之餘策謂堯典也在下謂後代子/孫也言堯典為子孫之訓非漢不能𢎞大也)厥道至乎
經緯乾坤出入三光外運混元内浸豪芒性類循理品
物咸亨其已久矣(經緯天地言隂陽交泰也出入三光/言日月星得其度也混元天地之總)
(名也豪芒纎微也老子曰和隂陽節四時潤乎草木浸/乎金石毫毛潤澤性生也循順也含生之熲皆順於理)
(尚書曰别生分類品物萬殊亨/通也易曰含𢎞光大品物咸亨)盛㢤皇家帝世徳臣列
辟功君百王榮鏡宇宙尊無與抗(皇家帝代謂漢家歴/代也列辟謂古之帝)
(王也言漢家徳可以臣彼列辟功可以君彼百王相如/封禪書曰歴選列辟鏡猶光明也抗猶敵也讀曰康)
乃始䖍鞏勞謙兢兢業業貶成抑定不敢論制作(爾雅/曰䖍)
(鞏固也易曰勞謙君子有終吉言帝固為勞謙也兢兢/戒慎也業業危懼也禮記曰王者功成作樂理定制禮)
(今不敢論制禮作樂/之事言謙之甚也)至令遷正黜色賔監之事煥揚宇
内而禮官儒林屯朋篤論之士而不傳祖宗之彷彿雖
云優慎無乃葸歟(遷正改正朔也黜色易服色也賔謂/殷周二王之後謂漢之賔監視也視)
(殷周之事以為監戒論語孔子曰周監于二代屯衆也/朋羣也不傳謂不制作篇藉以紀功徳也彷彿猶梗槩)
(也論語孔子曰慎而無禮則葸鄭𤣥注云葸/質慤貎也言雖優游謙慎無乃太質慤也)於是三事
嶽牧之僚僉爾而進曰陛下仰監唐典中述祖則俯蹈
宗軌(三事三公/也僉皆也)躬奉天經惇睦辯章之化洽(天經謂孝/也孔子曰)
(夫孝天之經謂章帝初即位四時禘袷宗祀於明堂也/尚書曰惇叙九族又曰九族既睦辯章百姓鄭𤣥注云)
(辯别也章眀也惇厚也睦親也章帝性/篤愛不忍與諸王乖離皆㽞京師也)廵靖黎蒸懐保
鰥寡之恵浹(廵撫也靖安也黎蒸皆衆也懐思也保安/也浹洽也尚書曰懐保小人惠鮮鰥寡謂)
(章帝在位凡四廵狩賜人爵/鰥寡孤獨不能自存者粟)燔瘞縣沈肅祗羣神之禮
備(爾雅曰祭天曰燔柴祭地曰瘞埋祭山曰庋縣祭川/曰浮沈肅祗恭敬也封禪書曰湯武至尊不失肅敬)
(元和中詔曰朕廵狩岱宗/柴望山川庋音居毁反)是以鳳凰來儀集羽族於觀
魏肉角馴毛宗於外囿擾緇文皓質於郊升黄暉采鱗
於沼甘露霄零於豐草三足軒翥於茂樹(尚書曰鳳凰/来儀元和二)
(年詔曰乃者鳳凰鸞鳥比集七郡羽族謂羣鳥隨之也/觀魏門闕也肉角謂麟也伏侯古今注曰建初二年北)
(海得一角獸大如麕有角在耳間端有肉又元和二年/麒麟見陳一角端如葱葉色赤黄櫌馴也緇文皓質謂)
(騶虞也說文曰騶虞白虎黑文尾長于身古今注曰元/和三年白虎見彭城黄暉采鱗謂黄龍也建初五年有)
(八黄龍見于零陵古今注曰元和二年甘露/降河南三足烏集沛國軒翥謂飛翔上下也)若乃嘉穀
靈草竒獸神禽應圖合牒窮祥極瑞者朝夕坰牧日月
邦畿卓犖乎方州羡溢乎要荒(嘉穀嘉禾靈草芝屬古/今注曰元和二年芝生)
(沛如人冠大坐状章和九年詔曰嘉榖滋生芝草之類/嵗月不絶竒獸神禽謂白虎白雉之屬也建初七年獲)
(白鹿元和元年日南獻生犀白雉言應於瑞圖又合乎/史諜也坰牧郊野也卓犖殊絶也羡音以戰反○劉攽)
(曰注如人冠大坐案文大/當作衣冠如人衣冠坐也)昔姬有素雉朱烏𤣥秬黄□
之事耳君臣動色左右相趨濟濟翼翼峨峨如也(孝經/援神)
(契曰周成王時越裳來獻白雉朱烏謂赤烏也尚書中/候曰大子發渡孟津有火自天止于王屋流為赤烏𤣥)
(秬黑黍也詩大雅曰誕降嘉種惟秬惟秠黄□麥也謂/赤烏銜牟麥而至也詩頌曰貽我來牟詩大雅曰濟濟)
(多士又曰惟此文王小/心翼翼又曰奉璋峨峨)盖用昭眀寅畏承聿懐之福亦
以寵靈文武貽燕後昆覆以懿鑠豈其為身而有顓辭
也(詩大雅曰昭明有融寅敬也尚書曰嚴恭寅畏聿述/也懐思也詩大雅曰昭事上帝聿懐多福貽遺也燕)
(安也後昆子孫也言此並以光寵神靈文王武王之徳/遺燕安于子孫也詩大雅曰貽厥孫謀以燕翼子覆猶)
(重也懿鑠並羙也詩大雅曰我求懿徳又曰於鑠王師/言詩人歌頌周之盛徳當成康之時其成王康王豈獨)
(為身而有自専之辭也並上寵文武之業下遺子孫之/基也言今章帝既獲符瑞之應亦宜同成康之事也)
若然受之宜亦勤恁旅力以充厥道啓恭館之金縢御
東序之祕寳以流其占(受之謂漢受此符瑞也說文曰/恁念也音人甚反旅陳也允當)
(也恭肅之館謂廟中也金縢以金緘匱藏符瑞之書於/其中也御猶陳也東序東箱也秘寳謂河啚之屬尚書)
(曰天球河啚在東序孔安國注曰河啚八卦是也/言啓金縢之書及河啚之卦以占之也流猶徧也)夫圖
書亮章天哲也孔猷先命聖孚也體行徳本正性也逄
吉丁辰景命也(啚書河啚洛書也亮信章眀哲智言天/便啚書者為天子所知也孔孔丘也猷)
(啚也孚信也孔丘之啚先命漢家當湏封禪此聖人之/信也體行猶躬行也孔子曰夫孝徳之本也易曰乾道)
(變化各正性命丁當也辰時也景大也逄休/吉之代當封禪之時此為天子之大命也)順命以創
制定性以和神答三靈之繁祉展放唐之眀文兹事體
大而允寤寐次于聖心瞻前顧後豈蔑清廟憚勑天乎
(命謂符瑞也荅對也三靈天地人之神也繁多也祉福/也展陳也放效也音甫往反效唐堯之文謂封禅也尚)
(書璇璣鈐曰平制禮樂放唐之文兹事謂封禪之事大/而且信次止也寤寐常止于聖心言不可忘之也前謂)
(前代帝王後謂子孫也蔑輕也彈難也勑正也言封禪/之事皆述祖宗之徳今乃推譲豈輕清廟而難正天命)
(乎尚書曰勑天/之命惟時惟㡬)伊考自邃古乃降戾爰兹作者七十有
四人有不俾而假素罔光度而遺章今其如台而獨闕
也(伊維也䆳古猶逺古也楚詞曰䆳古之初戾至也言/自逺古以來至於此也作者謂封禪者史祀管仲曰)
(自古封禅七十二君并武帝及光武為七十四君俾使/也有天下不使其封禪而假為竹素之文者無有光揚)
(法度而棄其文章不封禪者也/台我也今其如我何獨闕也)是時聖上固已垂精游
神包舉蓺文屢訪羣儒諭咨故老與之乎斟酌道徳之
淵源肴覈仁義之林藪以望元符之臻焉(聖上謂章帝/也論告咨謨)
(也道徳仁義人所常行故以酒食為喻焉淵源林藪喻/深䆳也元天也符瑞也詩曰肴核惟旅覈亦核也謂果)
(實之/屬)既成羣后之讜辭又悉經五繇之碩慮矣将絣萬
嗣煬洪暉奮炎景扇遺風播芳烈久而愈新用而不竭
汪汪乎丕天之大律其疇能亘之哉唐㢤皇㢤皇哉唐
哉(讜直言也繇兆辭音胄左傳曰先王卜征五年而嵗/習其祥不習則増修其徳而改卜碩大也慮思也廣)
(雅曰絣續也音方盟反景大也炎謂火徳汪汪猶深也/今文尚書泰誓篇曰立功立事可以永年丕天之大律)
(鄭𤣥注云丕大也律法也疇誰也亘猶竟也唐/哉謂堯也皇哉謂漢也言唯唐與漢唯漢與唐)固後以
母喪去官永元初大將軍竇憲出征匈奴以固為中䕶
軍與叅議北單于聞漢軍出遣使欵居延塞欲修呼韓
邪故事朝見天子請大使憲上遣固行中郎將事將數
百騎與虜使俱出居延塞迎之㑹南匈奴掩破北庭(永/元)
(二年南單于出雞鹿塞擊/北匈奴於河雲大破之)固至私渠海聞虜中亂引還
及竇憲敗固先坐免官固不教學諸子諸子多不遵法
度吏人苦之初洛陽令种兢嘗行固奴干其車騎吏推
呼之奴醉罵兢大怒畏憲不敢發心衘之及竇氏賔客
皆逮考兢因此捕繋固遂死獄中時年六十一詔以譴
責兢抵主者吏罪固所著典引賔戯應譏詩賦銘誄頌
書文記論議六言在者凡四十一篇
論曰司馬遷班固父子其言史官載籍之作大義粲然
著矣論者咸稱二子有良史之才遷文直而事覈固文
贍而事詳若固之序事不激詭不抑抗(激揚也詭毁也/抑退也抗進也)
贍而不穢詳而有體使讀之者亹亹而不猒信哉其能
成名也(爾雅曰舋/亹猶勉也)彪固譏遷以為是非頗謬於聖人(言/遷)
(所是非皆與聖人乖謬即崇黄老/而薄五經輕仁義而賤守莭是也)然其論議常排死節
否正直而不叙殺身成仁之為羙(固序游俠傳曰劇孟/郭觧之徒馳騖於閭)
(閻雖其䧟于刑辟自與殺身成名若季路仇牧而不悔/也古之正法五伯三王之罪人六國五伯之罪人四豪)
(者又六國之罪人況於郭觧之倫以匹/夫之細竊殺生之權其罪不容於誅也)則輕仁義賤守
節愈矣(愈猶/甚也)固傷遷博物洽聞不能以智免極刑(謂下/蠶室)
然亦身陷大戮(此已上略/華嶠之辭)智及之而不能守之(論語孔/子之言)
(也言有智而不/能自守其身)嗚呼古人所以致論於目睫也(史記齊/使者至)
(越曰幸也越之不亡也吾不遺其智之如目見毫毛而/不見其睫也今越王知晉之失計不自知越人之過是)
(目論也言班固譏遷被/刑而不知身自遇禍)
賛曰二班懐文裁成帝墳(沈約宋書曰初謝儼作此賛/云裁成典墳以示范曄曄改)
(為帝/墳)比良遷董(謂司馬遷董狐也左傳/曰董狐古之良史也)兼麗卿雲(司馬/長卿)
(揚子/雲)彪識王命固迷世紛
　
　
　
　
　
　
　後漢書卷七十下
