
　資治通鑑巻四十六　　　宋　司馬光　撰
　　　　　　　　　　　　　　胡三省　音註
　漢紀三十八(起柔兆困敦盡閼/逢涒灘凡五年)
　　肅宗孝章皇帝上(諱炟顯宗第五子母賈貴人以/馬后母養為嫡即位諡法温克)
　　　(令儀曰章伏侯古/今註炟之字曰著)
建初元年春正月詔兖豫徐三州稟贍飢民上問司徒
鮑昱何以消復旱災(消復者消去災/異而復其常)對曰陛下始踐天
位雖有失得未能致異臣前為汝南太守典治楚事(賢/曰)
(永平十三年楚王英謀反連坐者/在汝南昱時主劾之也治直之翻)繫者千餘人恐未能
盡當其罪夫大獄一起寃者過半又諸徙者骨肉離分
孤魂不祀宜一切還諸徙家蠲除禁錮使死生獲所則
和氣可致帝納其言校書郎楊終上疏曰間者北征匈
奴西開三十六國百姓頻年服役轉輸煩費愁苦之民
足以感動天地陛下宜留念省察(漢蘭臺藏書之室也/當時文學之士使讐)
(校于其中故有校書之職劉向揚雄輩是也東都于蘭/臺置令史典校秘書以郎居其任者謂之校書郎終徴)
(詣蘭臺拜校書/郎省悉景翻)帝下其章(下遐/稼翻)第五倫亦同終議牟融
鮑昱皆以為孝子無改父之道(引論語孔/子之言)征伐匈奴屯
戍西域先帝所建不宜回異終復上疏曰秦築長城功
役繁興胡亥不革卒亡四海(事見秦紀復扶/又翻卒子恤翻)故孝元棄
珠厓之郡(事見二十八卷/元帝初元二年)光武絶西域之國(事見四十/三卷光武)
(建武二/十二年)不以介鱗易我衣裳(賢曰介鱗喻逺夷言其人/與魚鼈無異也衣裳謂中)
(國也揚雄法言曰珠厓之絶捐/之之力也否則介鱗易我衣裳)魯文公毁泉臺春秋譏
之曰先祖為之而已毁之不如勿居而已以其無妨害
於民也襄公作三軍昭公舍之君子大其復古以為不
舍則有害於民也(舍讀/曰捨)今伊吾之役樓蘭之屯兵(竇固/等取)
(伊吾見上卷永平十六年樓蘭即/鄯善此兵蓋謂班超所將吏士也)乆而未還非天意也
帝從之　丙寅詔二千石勉勸農桑罪非殊死須秋案
驗有司明慎選舉進柔良退貪猾順時令理寃獄是時
承永平故事吏政尚嚴切尚書決事率近於重(近其/靳翻)尚
書沛國陳寵以帝新即位宜改前世苛俗乃上疏曰臣
聞先王之政賞不僭刑不濫與其不得已寧僭無濫(左/傳)
(蔡大夫聲/子之言)徃者斷獄嚴明(斷丁亂/翻下同)所以威懲姦慝姦慝
既平必宜濟之以寛陛下即位率由此義數詔羣僚𢎞
崇晏晏(賢曰晏晏温和也尚書考靈曜/曰堯聰明文塞晏晏數所角翻)而有司未悉奉
承猶尚深刻斷獄者急於篣格酷烈之痛(賢曰篣即榜/也古字通用)
(聲類曰笞也説/文曰格擊也)執憲者煩於詆欺放濫之文或因公行
私逞縱威福夫為政猶張琴瑟大絃急者小絃絶(賢曰/新序)
(臧孫魯大夫行猛政子貢非之曰夫政猶張琴瑟也大/絃急則小絃絶矣故曰罰得則姦邪止賞得則下歡悦)
陛下宜隆先王之道蕩滌煩苛之法輕薄箠楚以濟羣
生(箠止/蘂翻)全廣至德以奉天心帝深納寵言每事務於寛
厚　酒泉太守叚彭等兵會栁中擊車師攻交河城(賢/曰)
(前書車師前王居交河城河水分流繞城下故號/交河去長安八千一百里故城在今西州交河縣)斬首
三千八百級獲生口三千餘人北匈奴驚走車師復降
(復扶/又翻)會闗寵已殁謁者王䝉等欲引兵還耿恭軍吏范
羗時在軍中(先是恭遣羗至敦煌迎兵/士寒服因隨王䝉軍出塞)固請迎恭諸將
不敢前乃分兵二千人與羗從山北迎恭遇大雪丈餘
軍僅能至城中夜聞兵馬聲以為虜来大驚羗遥呼曰
(呼火/故翻)我范羗也漢遣軍迎校尉耳(校戸/教翻)城中皆稱萬歲
開門共相持涕泣明日遂相隨俱歸虜兵追之且戰且
行吏士素飢困發疏勒時尚有二十六人隨路死沒三
月至玉門(賢曰玉門闗名屬敦煌郡在今沙州臣賢案/酒泉郡又有玉門縣據東觀記曰至敦煌明)
(即玉門/闗也)唯餘十三人衣屨穿決形容枯槁中郎將鄭衆
為恭以下洗沐易衣冠(衆先以軍司馬與馬廖擊車師/至敦煌拜為中郎將為于偽翻)
上疏奏恭以單兵守孤城當匈奴數萬之衆連月踰年
心力困盡鑿山為井煑弩為糧前後殺傷醜虜數百千
計卒全忠勇(卒子/恤翻)不為大漢恥宜䝉顯爵以厲將帥(將/即)
(亮翻帥/所類翻)恭至雒陽拜騎都尉詔悉罷戊巳校尉及都䕶
官(二官明帝永/平十七年置)徴還班超超將發還疏勒舉國憂恐其
都尉黎弇曰漢使棄我(使疏吏/翻下同)我必復為龜兹所滅耳
誠不忍見漢使去因以刀自剄(前書疏勒國官有疏勒/矦擊胡矦輔國矦都尉)
(復扶又翻下同/龜兹音邱慈)超還至于窴王矦以下皆號泣(窴徒賢/翻號戸)
(刀/翻)曰依漢使如父母誠不可去(使疏/吏翻)互抱超馬脚不得
行超亦欲遂其本志乃更還疏勒疏勒兩城已降龜兹
而與尉頭連兵(前書尉頭國居尉頭谷去長安/八千六百五十里南與疏勒接)超捕斬
反者擊破尉頭殺六百餘人疏勒復安　甲寅山陽東
平地震　東平王蒼上便宜三事(上時/掌翻)帝報書曰間吏
民奏事亦有此言但明智淺短或謂儻是復慮為非不
知所定得王深䇿恢然意觧(恢然猶/廓然也)思惟嘉謀以次奉
行特賜王錢五百萬後帝欲為原陵顯節陵起縣邑(為/于)
(偽/翻)蒼上疏諫曰竊見光武皇帝躬履儉約之行深覩始
終之分(行下孟翻/分扶問翻)勤勤懇懇以葬制為言(事見四十四/巻光武建武)
(二十/六年)孝明皇帝大孝無違承奉遵行(事見上卷明帝/永平十四年)謙
德之美於斯為盛臣愚以園邑之興起自彊秦(秦始皇/葬于驪)
(山徙三萬家起驪邑西漢因之/諸陵皆起陵邑至元帝乃止)古者邱隴且不欲其著
明(賢曰禮記曰古者墓而/不墳故言不欲其著明)豈况築郭邑建都郛哉(榖梁/傳曰)
(人之所聚曰都杜預/註左傳曰郛郭也)上違先帝聖心下造無益之功虚
費國用動揺百姓非所以致和氣祈豐年也陛下履有
虞之至性(虞舜孝於親/故以為言)追祖禰之深思臣蒼誠傷二帝
純德之美不暢於無窮也帝乃止自是朝廷每有疑政
輒驛使諮問(使疏/吏翻)蒼悉心以對皆見納用　秋八月庚
寅有星孛于天市(晉天文志參十星一曰天市又危三/星亦為天市又天市垣二十二星在)
(房心東北史記曰房為天駟東北十/二星曰填中四星曰天市孛蒲内翻)　初益州西部都
尉廣漢鄭純為政清潔化行夷貊君長感慕皆奉珍内
附(貊莫百翻/長知兩翻)明帝為之置永昌郡(明帝永平十年置益/州西部都尉居嶲唐)
(領不韋嶲唐比蘇楪榆邪龍雲南六縣十二年哀/牢内屬置哀牢博南二縣合為永昌郡為于偽翻)以純
為太守純在官十年而卒(守式又翻/卒子恤翻)後人不能撫循夷
人九月哀牢王類牢殺守令反攻博南　阜陵王延數
懐怨望(數所/角翻)有告延與子男魴造逆謀者(魴音/房)上不忍
誅冬十一月貶延為阜陵矦食一縣不得與吏民通(延/徙)
(王阜陵事見上巻/明帝永平十六年)　北匈奴臯林温禺犢王將衆還居
涿邪山南單于與邊郡及烏桓共擊破之(臯林温禺犢/王本居涿邪)
(山永平十六年祭彤等/北伐將衆遁去今復還)是歲南部大饑詔贍給之
二年春三月甲辰罷伊吾盧屯兵匈奴復遣兵守其地
(伊吾盧置屯兵事見上巻/永平十六年復扶又翻)　永昌越嶲益州三郡兵及
昆明夷鹵承等擊哀牢王類牢於博南大破斬之(嶲音/髓)
　夏四月戊子詔還坐楚淮陽事徙者四百餘家(楚獄/見上)
(巻明帝永平十四年淮陽/獄即阜陵王延徙封時也)　上欲封爵諸舅太后不聽
會大旱言事者以為不封外戚之故有司請依舊典(賢/曰)
(漢制外戚以恩澤/封矦故曰舊典)太后詔曰凡言事者皆欲媚朕以要
福耳(要一/遥翻)昔王氏五矦同日俱封黄霧四塞(事見三十/巻成帝建)
(始元年塞/悉則翻)不聞澍雨之應(澍音/注)夫外戚貴盛鮮不傾覆
(鮮息/淺翻)故先帝防慎舅氏不令在樞機之位又言我子不
當與先帝子等(事見上巻永/平十五年)今有司奈何欲以馬氏比
隂氏乎且隂衞尉天下稱之省中御者至門出不及履
此蘧伯玉之敬也(衞尉興也省中禁中也御者内人/也蘧伯玉衞賢大夫蘧求於翻)新
陽矦雖剛彊微失理然有方畧據地談論一朝無雙(新/陽)
(矦就也賢曰新陽縣屬汝南郡/故城在今豫州真陽縣西南)原鹿貞矦勇猛誠信(原/鹿)
(矦識也原鹿/縣屬汝南郡)此三人者天下選臣豈可及哉馬氏不及
隂氏逺矣吾不才夙夜累息(息氣一出入之頃屛/氣者累息乃一舒氣)常恐
虧先后之法有毛髪之罪吾不釋言之不捨晝夜而親
屬犯之不止治喪起墳又不時覺(治直/之翻)是吾言之不立
而耳目之塞也(塞悉/則翻)吾為天下母而身服大練(賢曰大/練大帛)
(也杜預註左傳/曰大帛厚繒也)食不求甘左右但著帠布無香薰之飾
者欲身率下也(著側/略翻)以為外親見之當傷心自敇但笑
言太后素好儉(好呼/到翻)前過濯龍(續漢志濯龍/園名近北宫)門上見外
家問起居者車如流水馬如游龍倉頭衣綠褠領袖正
白(賢曰褠臂衣今之臂鞲以縛左右手於事便也余據/字書臂鞲之鞲從革此褠從衣釋單衣也皆音古矦)
(翻領袖正白言其新潔/無垢汚也衣於既翻)顧視御者不及逺矣故不加譴
怒但絶歲用而已冀以默愧其心猶懈怠無憂國㤀家
之慮(懈古/隘翻)知臣莫若君况親屬乎吾豈可上負先帝之
㫖下虧先人之德重襲西京敗亡之禍哉(賢曰西京外/戚吕祿吕産)
(竇嬰上官桀安父子霍/禹等皆被誅重直龍翻)固不許帝省詔悲歎復重請曰
(省悉景翻復扶/又翻重直用翻)漢興舅氏之封矦猶皇子之為王也太
后誠存謙虚奈何令臣獨不加恩三舅乎且衞尉年尊
兩校尉有大病(衞尉太后兄廖兩校尉/兄防兄光也校戸教翻)如令不諱使臣
長抱刻骨之恨宜及吉時不可稽留(漢封爵羣/臣皆㳙吉)太后報
曰吾反覆念之思令兩善(兩善謂國家無濫恩/而外戚亦以安全也)豈徒欲
獲謙讓之名而使帝受不外施之嫌哉(以恩澤封爵外/家為外施也施)
(式智/翻)昔竇太后欲封王皇后之兄丞相條矦言髙祖約
無軍功不矦(事見十六卷/景帝中三年)今馬氏無功於國豈得與隂
郭中興之后等邪常觀富貴之家祿位重疊猶再實之
木其根必傷(文子曰再實之木根必傷掘/臧之家後必殃重直龍翻)且人所以願
封矦者欲上奉祭祀下求温飽耳今祭祀則受太官之
賜衣食則䝉御府餘資(自西都以来皇后家祀其父母/太官供具御府令掌中衣服及)
(補澣之屬飲食則太官主之此/言衣食皆資於御府槩言之也)斯豈不可足而必當得
一縣乎吾計之孰矣(古字孰/熟通)勿有疑也夫至孝之行安
親為上(楊子曰孝莫大於寧親寧親莫/大於四表之驩心行下孟翻)今數遭變異(數/所)
(角/翻)榖價數倍憂惶晝夜不安坐臥而欲先營外家之封
違慈母之拳拳乎(賢曰拳拳猶/勤勤也音權)吾素剛急有匈中氣不
可不順也(匈中氣今所謂上/氣之疾匈與胷同)子之未冠由於父母已冠
成人則行子之志(冠古/玩翻)念帝人君也吾以未踰三年之
故自吾家族故得專之若隂陽調和邊境清静然後行
子之志吾但當含飴弄孫(方言曰飴餳也/宋衞之間通語)不能復闗政
矣(闗豫政也/復扶又翻)上乃止太后嘗詔三輔諸馬昏親有屬託
郡縣干亂吏治者以法聞(繩之以法而奏聞也/屬之欲翻治直吏翻)太夫人
塟起墳微髙(太夫人太后母也漢列矦墳髙/四丈闗内矦以下至庶人有差)太后以為
言兄衞尉廖等即時減削其外親有謙素義行者(行下/孟翻)
輒假借温言賞以財位如有纎介則先見嚴恪之色(見/賢)
(遍/翻)然後加譴其美車服不遵法度者便絶屬籍遣歸田
里(絶外戚之/屬籍也)廣平鉅鹿樂成王車騎朴素無金銀之飾
(廣平王羨鉅鹿王恭/樂成王黨皆明帝子)帝以白太后即賜錢各五百萬於
是内外從化被服如一(被皮/義翻)諸家惶恐倍於永平時置
織室蠶於濯龍中(續漢志濯龍監屬鉤盾令本/注曰濯龍亦園名近北宫)數往觀
視以為娛樂(數所角翻/樂音洛)常與帝旦夕言道政事及教授
小王論語經書(小王諸王年尚/幼未就國者)述叙平生雍和終日馬
廖慮美業難終上疏勸成德政曰昔元帝罷服官(事見/二十)
(八卷初/元五年)成帝御浣衣(言服浣濯/之衣也)哀帝去樂府(事見三十/三年綏和)
(二年去/羗吕翻)然而侈費不息至於衰亂者百姓從行不從言
也(書曰違上所命從/厥攸好行下孟翻)夫改政移風必有其本傳曰吳王
好劍客百姓多創瘢(傳直戀翻創初良翻瘢蒲官翻/㾗也好劍客蓋指吳王闔閭也)楚
王好細腰宫中多餓死(墨子曰楚靈王好/細腰而國多餓人)長安語曰(賢/曰)
(當時/諺語)城中好髙結四方髙一尺(結讀/曰髻)城中好廣睂四方
且半額城中好大袖四方全匹帛斯言如戲有切事實
前下制度未幾後稍不行(未幾言未幾時/也幾居豈翻)雖或吏不奉
法良由慢起京師今陛下素簡所安發自聖性(賢曰言/儉素簡)
(約后之/所安)誠令斯事一竟(竟猶/終也)則四海誦德聲薰天地(賢/曰)
(薰猶蒸也言芳/聲薰天地也)神明可通况於行令乎太后深納之
初安夷縣吏略妻卑湳種羗人婦(安夷縣屬金城郡杜/預曰不以道取曰略)
(湳乃感翻種/章勇翻下同)吏為其夫所殺安夷長宗延追之出塞(長/知)
(兩/翻)種人恐見誅遂共殺延而與勒姐吾良二種相結為
宼(勒姐羗居勒姐/溪因以為種名)於是燒當羗豪滇吾之子迷吾率諸
種俱反(姐子也翻又/音紫滇音顛)敗金城太守郝崇(敗補邁翻郝呼/各翻姓譜殷帝)
(乙冇子期封太原/郝郷後因氏焉)詔以武威太守北地傅育為䕶羗校
尉自安夷徙居臨羗(臨羗縣屬金城郡杜佑曰臨羗在/今西平郡水經注湟水東合安夷)
(川水又東逕安夷縣故城在漢西平/亭東七十里湟水又東合勒姐溪水)迷吾又與封飬種
豪布橋等五萬餘人共寇隴西漢陽(本天水郡明帝永/平十七年改名漢)
(陽/)秋八月遣行車騎將軍馬防長水校尉耿恭將北軍
五校兵(武帝置北軍八校中壘屯騎越騎長水胡騎射/聲歩兵虎賁也中興省中壘胡騎虎賁惟越騎)
(屯騎歩兵長水射聲五校屯騎越騎歩兵射聲各領士/七百人長水領烏桓胡騎七百三十六人皆宿衞兵也)
及諸郡射士三萬人擊之(馬防傳云/積射士)第五倫上疏曰臣
愚以為貴戚可封矦以富之不當任以職事何者繩以
法則傷恩私以親則違憲伏聞馬防今當西征臣以太
后恩仁陛下至孝恐卒有纎介難為意愛(賢曰恐卒然/有小過愛而)
(不罰則廢法/也卒讀曰猝)帝不從馬防等軍到冀布橋等圍南部都
尉於臨洮(前書隴西南部都尉治臨/洮賢曰即今岷洮二州地)防進擊破之斬首
虜四千餘人遂觧臨洮圍其衆皆降唯布橋等二萬餘
人屯望曲谷不下(酈道元註水經云望曲在臨/洮西南去龍桑城二百里)十二月
戊寅有星孛于紫宫(晉天文志中宫北極五星鉤陳六/星皆在紫宫中紫宫垣十五星其)
(西蕃七東蕃/八孛蒲内翻)　帝納竇勲女為貴人有寵(為後諸竇/竊權張本)貴
人母即東海恭王女沘陽公主也(沘音/比)　第五倫上疏
曰光武承王莽之餘頗以嚴猛為政後代因之遂成風
化郡國所舉類多辦職俗吏殊未有寛博之選以應上
求者也陳留令劉豫冠軍令駟協(陳留縣屬陳留郡冠/軍縣屬南陽郡冠古)
(玩/翻)並以刻薄之姿務為嚴苦吏民愁怨莫不疾之而今
之議者反以為能違天心失經義非徒應坐豫協亦宜
譴舉者務進仁賢以任時政不過數人則風俗自化矣
臣嘗讀書記知秦以酷急亡國又目見王莽亦以苛法
自滅故勤勤懇懇實在於此又聞諸王主貴戚驕奢踰
制京師尚然何以示逺故曰其身不正雖令不行(論語/孔子)
(之/言)以身教者從以言教者訟上善之倫雖天性峭直(賢/曰)
(峭峻也音/七笑翻)然常疾俗吏苛刻論議每依寛厚云
三年春正月己酉宗祀明堂登靈臺赦天下　馬防擊
布橋大破之(破考異曰帝紀防破羗在四月蓋春/  而京師四月始聞也今從防傳)布橋
將種人萬餘降詔徴防還留耿恭擊諸未服者斬首虜
千餘人勒姐燒何等十三種數萬人皆詣恭降(姐音紫/又子也)
(翻種章/勇翻)恭嘗以言事忤馬防(初恭出隴西上言薦竇固/鎮撫凉部由是大忤於防)
(忤五/故翻)監營謁者承㫖奏恭不憂軍事坐徴下獄免官(監/古)
(銜翻下/遐稼翻)　三月癸巳立貴人竇氏為皇后　初顯宗之
世治虖沱石臼河從都慮至羊腸倉(賢曰石臼河在今/定州唐縣東北酈)
(道元註水經云汾陽故城積粟所在謂之羊腸倉在晉/陽西北石隥縈紆若羊腸焉故以為名今嵐州界羊腸)
(坂是也唐嵐州宜芳縣本漢汾陽縣隋置嵐城縣唐更/名宜芳杜佑曰宜芳縣有古秀容城漢羊腸倉余考水)
(經註云案司馬彪郡國志常山南行唐縣有石臼谷葢/欲乗呼沱之水轉山東之漕自都慮至羊腸倉慿汾水)
(以漕太原又考郡國志常山蒲吾縣註引古今注曰永/平十年作常山呼沱河蒲吾渠通漕船又考班固地理)
(志太原郡上艾縣註曰綿曼水東至蒲吾入呼沱水又/蒲吾縣註曰大白渠水首受綿曼水東南至下曲陽入)
(斯洨則知此漕自大白渠入綿曼水自綿曼水轉入汾/水以達羊腸倉也慮音閭杜佑曰石臼河在定州唐昌)
(縣唐昌漢/苦陘縣也)欲令通漕太原吏民苦役連年無成死者不
可勝筭(勝音/升)帝以郎中鄧訓為謁者監領其事訓考量
隱括(賢曰隱審量括之也孫卿子曰鉤木必待/隱括蒸揉然後直也監古銜翻量音良)知其難
成具以上言(上時/掌翻)夏四月己巳詔罷其役更用驢輦(更/工)
(衡/翻)歲省費億萬計全活徒士數千人訓禹之子也　閏
月西域假司馬班超率疏勒康居于窴拘彌兵一萬人
攻姑墨石城破之(前書姑墨國治南城去/長安八千一百五十里)斬首七百級
　冬十二月丁酉以馬防為車騎將軍　武陵漊中蠻
(反賢曰漊水名源出今澧州崇義縣/  西北余據温公類篇漊郎矦翻)　是歲有司奏遣
廣平王羨鉅鹿王恭樂成王黨俱就國上性篤愛不忍
與諸王乖離遂皆留京師
四年春二月庚寅太尉牟融薨　夏四月戊子立皇子
慶為太子　己丑徙鉅鹿王恭為江陵王汝南王暢為
梁王常山王昞為淮陽王　辛卯封皇子伉為千乗王
全為平春王(平春縣屬江夏郡/伉音抗乗繩證翻)　有司連據舊典請封
諸舅帝以天下豐稔方垂無事癸卯遂封衞尉廖為順
陽矦(順陽矦國屬南陽郡賢曰/故城在今鄧州穰縣西)車騎將軍防為潁陽矦
(潁陽縣屬/潁川郡)執金吾光為許矦(許縣屬/潁川郡)太后聞之曰吾少
壯時但慕竹帛志不顧命(賢曰言慕古人書名竹帛/不顧命之長短少詩沼翻)今
雖已老猶戒之在得(論語孔子曰及其/老也戒之在得)故日夜惕厲(惕/懼)
(也厲/危也)思自降損冀乗此道不負先帝所以化𨗳兄弟共
同斯志欲令瞑目之日無所復恨何意老志復不從哉
(暝莫定翻/復扶又翻)萬年之日長恨矣廖等並辭讓願就闗内矦
(之考異曰皇后紀稱廖等並辭讓願就闗内矦太后聞/  云云廖等不得已受封爵按太后之辭皆不欲封廖)
(等之意而史家文勢反似太后欲令廖等受封今輒/移廖等辭讓於太后語下使文勢有序讀者易觧)帝
不許廖等不得已受封爵而上書辭位帝許之五月丙
辰防廖光皆以特進就第　甲戌以司徒鮑昱為太尉
南陽太守桓虞為司徒　六月癸丑皇太后馬氏崩帝
既為太后所飬專以馬氏為外家故賈貴人不登極位
賈氏親族無受寵榮者及太后崩但加貴人王赤綬(漢/制)
(貴人綠綬三采綠紫紺長二丈一尺二百四十首/諸矦赤綬四采赤黄縹紺長二丈一尺三百首)安車
一駟永巷宫人二百(賢曰永巷宫/人宫婢也)御府雜帛二萬匹大
司農黄金千斤錢二千萬而已　秋七月壬戌葬明德
皇后(賢曰諡法中/和純淑曰德)　校書郎楊終建言宣帝博徴羣儒
論定五經於石渠閣(事見二十七/巻甘露三年)方今天下少事(少詩/沼翻)
學者得成其業而章句之徒破壊大體(壊音/怪)宜如石渠
故事永為後世則帝從之冬十一月壬戌詔太常(句/斷)將
大夫博士郎官及諸儒會白虎觀議五經同異(將即亮/翻將三)
(署及虎賁羽林中郎將也大夫光祿大中中散諫議大/夫也博士五經博士也郎官五署郎及尚書郎蘭臺東)
(觀校書郎也白虎觀/在北宫觀古玩翻)使五官中郎將魏應承制問侍中
淳于恭奏帝親稱制臨決作白虎議奏名儒丁鴻樓望
成封桓郁班固賈逵及廣平王羨皆與焉固超之兄也
(與讀/曰預)
五年春二月庚辰朔日有食之詔舉直言極諫　荆豫
諸郡兵討漊中蠻破之(漊郎/矦翻)　夏五月辛亥詔曰朕思
遲直士側席異聞(賢曰遲猶希望也音持二翻側/席謂不正坐所以待賢良也)其先
至者各已發憤吐懣(懣莫困翻/又莫旱翻)略聞子大夫之志矣皆
欲置於左右顧問省納(句斷省/悉景翻)建武詔書又曰堯試臣
以職不直以言語筆札今外官多曠並可以補任　戊
辰太傅趙熹薨　班超欲遂平西域上疏請兵曰臣竊
見先帝欲開西域故北擊匈奴西使外國(使疏/吏翻)鄯善于
窴即時向化(鄯上/扇翻)今拘彌莎車疏勒月氏烏孫康居復
願歸附(復扶/又翻)欲共并力破滅龜兹平通漢道若得龜兹
則西域未服者百分之一耳前世議者皆曰取三十六
國號為斷匈奴右臂(賢曰前書曰漢遣公主為烏孫夫/人結為昆弟則是斷匈奴右臂也)
(哀帝時劉歆上議曰武帝立五屬國起朔方伐朝鮮起/𤣥菟樂浪以斷匈奴左臂也西伐大宛結烏孫裂匈奴)
(之右臂也南面以/西為右斷丁管翻)今西域諸國自日之所入莫不向化
(西域傳曰自條支國乗水西/行可百餘日近日所入也)大小欣欣貢奉不絶唯延
耆龜兹獨未服從臣前與官屬三十六人奉使絶域備
遭艱戹自孤守疏勒於今五載(使疏吏翻/載子亥翻)胡夷情數臣
頗識之問其城郭小大皆言倚漢與依天等(謂城郭之/國若小若)
(大其言/皆然)以是效之(賢曰效/猶驗也)則蔥領可通(古領嶺/字通)龜兹可
伐今宜拜龜兹侍子白霸為其國王以歩騎數百送之
與諸國連兵歲月之間龜兹可禽以夷狄攻夷狄計之
善者也臣見莎車疏勒田地肥廣草牧饒衍不比敦煌
鄯善間也(敦徒/門翻)兵可不費中國而糧食自足且姑墨温
宿二王特為龜兹所置(前書温宿國治温宿城去/長安八千三百五十里)既非
其種(種章/勇翻)更相厭苦其埶必有降者若二國来降則龜
兹自破(更工衡翻降/户江翻下同)願下臣章參考行事誠有萬分死
復何恨(下遐稼翻/復扶又翻)臣超區區特䝉神靈竊冀未便僵仆
目見西域平定陛下舉萬年之觴(言西域平定廷臣畢/賀天子為之舉觴也)
薦勲祖廟布大喜於天下(賢曰薦進也勲功也左氏傳/曰反行飲至舍爵䇿勲也余)
(謂超蓋言平西域/告成功於祖廟也)書奏帝知其功可成議欲給兵平陵
徐幹上疏願奮身佐超帝以幹為假司馬將弛刑及義
從千人就超(弛刑徒也義從自奮願從行/者或曰義從胡也從才用翻)先是莎車以
為漢兵不出(先悉/薦翻)遂降於龜兹而疏勒都尉番辰亦叛
(賢曰番/音潘)會徐幹適至超遂與幹擊番辰大破之斬首千
餘級欲進攻龜兹以烏孫兵彊宜因其力乃上言烏孫
大國控弦十萬故武帝妻以公主(事見二十一卷元/封六年妻七細翻)至
孝宣帝卒得其用(事見二十四巻本/始三年卒子恤翻)今可遣使招慰與
共合力帝納之
六年春二月辛卯琅邪孝王京薨　夏六月丙辰太尉
鮑昱薨　辛未晦日有食之　秋七月癸巳以大司農
鄧彪為太尉　武都太守廉范遷蜀郡太守成都民物
豐盛邑宇逼側舊制禁民夜作以防火災而更相隱蔽
燒者日屬(更工衡翻屬之欲翻/聮也聮日有火也)范乃毁削先令但嚴使
儲水而已百姓以為便歌之曰廉叔度来何暮(廉范字/叔度)
不禁火民安作(賢曰作協/韻則䕶翻)昔無襦今五絝(襦汝朱翻短/衣也絝五故)
(翻脛/衣也)　帝以沛王等將入朝遣謁者賜貂裘(説文曰貂/䑕大而黄)
(黑出胡/丁零國)及太官食物珍果又使大鴻臚竇固持節郊迎
(臚陵/如翻)帝親自循行邸第(行下/孟翻)豫設帷牀其錢帛器物無
不充僃
七年春正月沛王輔濟南王康東平王蒼中山王焉東
海王政琅邪王宇来朝(政東海王彊子宇琅/邪王京子濟子禮翻)詔沛濟南
東平中山王贊拜不名(賢曰謂讃者不唱其名余謂/四王帝諸父也故異其禮)升
殿乃拜上親答之所以寵光榮顯加於前古每入宫輒
以輦迎至省閣乃下(省閣入禁/中閣門也)上為之興席改容(為于/偽翻)
(下/同)皇后親拜於内皆鞠躬辭謝不自安(鞠曲也鞠/躬曲身也)三月
大鴻臚奏遣諸王歸國帝特留東平王蒼於京師　初
明德太后為帝納扶風宋楊二女為貴人大貴人生太
子慶梁松弟竦有二女亦為貴人小貴人生皇子肇竇
皇后無子飬肇為子宋貴人有寵於馬太后太后崩竇
皇后寵盛與母沘陽公主謀陷宋氏(沘音/比)外令兄弟求
其纖過内使御者偵伺得失(賢曰偵候也音丑政翻廣/雅曰偵問也伺相吏翻)
宋貴人病思生兎(兎獸名口有缺凥有九孔䑛毫而孕/生子從口出霜前獵取而食之其味)
(甚/美)令家求之因誣言欲為厭勝之術(厭一葉翻/又於琰翻)由是太
子出居承祿觀(續漢志中藏/府有承祿署)夏六月甲寅詔曰皇太子
有失惑無常之性不可以奉宗廟大義滅親(春秋左氏/傳之言)
况降退乎今廢慶為清河王皇子肇保育皇后承訓懐
衽(衽衣襟亦/卧席也)今以肇為皇太子遂出宋貴人姊妹置丙
舍(丙舍宫中之室以甲乙丙為/次也續漢志南宫有丙署)使小黄門蔡倫案之二
貴人皆飲藥自殺父議郎楊免歸本郡慶時雖幼亦知
避嫌畏禍言不敢及宋氏帝更憐之敇皇后令衣服與
太子齊等太子亦親愛慶入則共室出則同輿　己未
徙廣平王羨為西平王(西平縣屬汝南郡賢曰西平故/柏子國在今豫州吳房縣西北)
　秋八月飲酎畢(酎直/又翻)有司復奏遣東平王蒼歸國(復/扶)
(又/翻)帝乃許之手詔賜蒼曰骨肉天性誠不以逺近為親
疎然數見顔色(數所/角翻)情重昔時念王久勞思得還休欲
署大鴻臚奏不忍下筆顧授小黄門(賢曰大鴻臚奏王/歸國小黄門受詔)
(者臚陵/如翻)中心戀戀惻然不能言於是車駕祖送(祖道供/張以送)
(之/)流涕而訣復賜乗輿服御珍寳輿馬錢布以億萬計
(復扶又翻/乗繩證翻)　九月甲戍帝幸偃師(偃師縣屬/河南郡)東渉卷津
(巻縣屬河南郡其北/即河津巻丘權翻)至河内下詔曰車駕行秋稼觀收
穫(行下/孟翻)因渉郡界皆精騎輕行無他輜重(重直/用翻)不得輒
修道橋逺離城郭(離力/智翻)遣吏逄迎刺探起居(賢曰刺探/謂候伺也)
(刺七亦翻探/音湯勘翻)出入前後以為煩擾動務省約但患不能
脱粟瓢飲耳(賢曰晏子相齊食脱粟之/飯孔子曰顔回一瓢飲)己酉進幸鄴辛
卯還宫　冬十月癸丑帝行幸長安封蕭何末孫熊為
鄼矦進幸槐里岐山(槐里縣屬扶風杜佑曰槐里周曰/犬丘秦曰廢丘漢改曰槐里岐山)
(在扶風/美陽縣)又幸長平御池陽宫東至髙陵十二月丁亥還
宫　東平獻王蒼疾病(作考異曰范書/  憲今從袁紀)馳遣名醫小黄
門侍疾使者冠葢不絶於道又置驛馬千里傳問起居
(傳直/戀翻)
八年春正月壬辰王薨詔告中傅封上王自建武以来
章奏並集覽焉遣大鴻臚持節監喪(上時掌翻/監古銜翻)令四姓
小矦諸國王主悉會葬　夏六月北匈奴三木樓訾大
人稽畱斯等率三萬餘人款五原塞降(稽留斯等部落/蓋居三木樓山)
(訾子/斯翻)　冬十二月甲午上行幸陳留梁國淮陽頴陽戊
申還宫　太子肇之立也梁氏私相慶諸竇聞而惡之
(惡烏/露翻)皇后欲專名外家忌梁貴人姊妹數譖之於帝(數/所)
(角/翻)漸致疎嫌是歲竇氏作飛書陷梁竦以惡逆(賢曰飛/書若今)
(匿名/書也)竦遂死獄中家屬徙九真貴人姊妹以憂死辭語
連及梁松妻舞隂公主坐徙新城(新城縣屬河南郡賢/曰今洛州伊闕縣)
　順陽矦馬廖謹篤自守而性寛緩不能教勒子弟皆
驕奢不謹校書郎楊終與廖書戒之曰君位地尊重海
内所望黄門郎年幼血氣方盛(賢日廖弟防及/光俱為黄門郎)既無長
君退讓之風(孝文竇皇后兄長君退讓不/敢以富貴驕人長知兩翻)而要結輕狡
無行之客(要一遥翻/行下孟翻)縱而莫誨視成任性覽念前徃可
為寒心廖不能從防光兄弟資產巨億大起第觀(觀古/玩翻)
彌亘街路食客常數百人防又多牧馬畜賦歛羗胡帝
不喜之數加譴敇(歛力贍翻喜許/記翻數所角翻)所以禁遏甚備由是
權執稍損賔客亦衰廖子豫為歩兵校尉投書怨誹於
是有司并奏防光兄弟奢侈踰僭濁亂聖化悉免就國
臨上路(上時/掌翻)詔曰舅氏一門俱就國封四時陵廟無助
祭先后者朕甚傷之其令許矦思諐田廬(許矦光也賢/曰留之於京)
(守田廬而思愆/過也諐與愆同)有司勿復請(復扶/又翻)以慰朕渭陽之情(秦/康)
(公送舅晉文公于渭陽念母之不/見也其詩曰我見舅氏如母存焉)光比防稍爲謹宻故
帝特留之後復位特進豫隨廖歸國考擊物故(謂死於/考掠也)
後復有詔還廖京師(復扶/又翻)諸馬既得罪竇氏益貴盛皇
后兄憲為侍中虎賁中郎將弟篤為黄門侍郎並侍宫
省賞賜累積喜交通賔客(喜許/記翻)司空第五倫上疏曰臣
伏見虎賁中郎將竇憲椒房之親典司禁兵出入省闥
年盛志美卑讓樂善此誠其好士交結之方(樂音洛好/呼到翻)
然諸出入貴戚者類多瑕釁禁錮之人尤少守約安貧
之節士大夫無志之徒更相販賣(少詩沼翻/更工衡翻)雲集其門
蓋驕佚所從生也三輔論議者至云以貴戚廢錮當復
以貴戚浣濯之(復扶/又翻)猶觧酲當以酒也(病酒/曰酲)詖險趣埶
之徒誠不可親近(趣七喻翻/近其靳翻)臣愚願陛下中宫嚴敇憲
等閉門自守無妄交通士大夫防其未萌慮於無形令
憲永保福祿君臣交歡無纖介之隙此臣之所至願也
憲恃宫掖聲埶自王主及隂馬諸家莫不畏憚憲以賤
直請奪沁水公主田園(沁水公主明帝女沁水縣屬/河内郡師古曰沁音午浸翻)主
逼畏不敢計(計猶今言/計較也)後帝出過園(過工禾/翻下同)指以問憲
憲隂喝不得對(賢曰隂喝猶噎塞也隂音於禁翻喝音/一介翻余謂喝訶也許葛翻隂宻也潛)
(也當帝問之時宻訶左右不得對也觀帝以/趙髙指鹿為馬責憲則隂喝之義可知矣)後發覺帝
大怒召憲切責曰深思前過奪主田園時何用愈趙髙
指鹿為馬(事見八卷秦二世/三年賢曰愈差也)久念使人驚怖(怖普/布翻)昔永
平中常令隂黨隂博鄧疊三人更相糾察(賢曰以隂鄧/皆外戚恐其)
(踰侈故使更相糾察也/博隂興之子更工衡翻)故諸豪戚莫敢犯法者今貴主
尚見枉奪何况小民哉國家棄憲如孤雛腐鼠耳(賢曰/鳥子)
(生而啄/曰雛)憲大懼皇后為毁服深謝良久乃得觧(毁服猶/降服也)
(為于/偽翻)使以田還主雖不繩其罪然亦不授以重任
　臣光曰人臣之罪莫大於欺罔是以明君疾之孝章
　謂竇憲何異指鹿為馬善矣然卒不能罪憲(卒子/恤翻)則
　姦臣安所懲哉夫人主之於臣下患在不知其姦茍
　或知之而復赦之(復扶/又翻)則不若不知之為愈也何以
　言之彼或為姦而上不之知猶有所畏既知而不能
　討彼知其不足畏也則放縱而無所顧矣是故知善
　而不能用知惡而不能去(去羗/吕翻)人主之深戒也(温公/此論)
　(用齊桓公管仲論郭公所以/亡國之意為竇憲擅權張本)
下邳周䊸為雒陽令(䊸邕/具翻)下車先問大姓主名吏數閭
里豪強以對數(數所/具翻)䊸厲聲怒曰本問貴戚若馬竇等
輩豈能知此賣菜傭乎於是部吏望風㫖争以激切為
事貴戚跼蹐(跼音局蹐資昔翻毛氏/曰跼曲也蹐累足也)京師肅清竇篤夜
至止姦亭亭長霍延㧞劔擬篤肆詈恣口篤以表聞詔
召司𨽻校尉河南尹詣尚書譴問遣劒㦸士收䊸送廷
尉詔獄(劒㦸士左右/都候掌之)數日貰出之(賢曰貰赦也市夜翻/余謂以貰之為是則)
(收之/為非)　帝拜班超為將兵長史(大將軍置長史司馬其/不置將軍而長史特將)
(者為將/兵長史)以徐幹為軍司馬别遣衞候李邑䕶送烏孫使
者邑到于窴值龜兹攻疏勒恐懼不敢前因上書陳西
域之功不可成又盛毁超擁愛妻抱愛子安樂外國無
内顧心(樂音/洛)超聞之歎曰身非曾參而有三至之讒(事/見)
(三巻周赧王七/年參疏簮翻)恐見疑於當時矣遂去其妻(去羗/吕翻)帝知
超忠乃切責邑曰縱超擁愛妻抱愛子思歸之士千餘
人何能盡與超同心乎令邑詣超受節度詔若邑任在
外者便留與從事(任音/壬)超即遣邑將烏孫侍子還京師
徐幹謂超曰邑前親毁君欲敗西域(敗補/邁翻)今何不緣詔
書留之更遣他吏送侍子乎超曰是何言之陋也以邑
毁超故今遣之内省不疚何䘏人言(賢曰疚病也䘏憂/也論語孔子曰内)
(省不疚夫何憂何懼左氏傳曰詩云禮義/不愆何䘏人之言詩謂逸詩也省悉景翻)快意留之非
忠臣也　帝以侍中會稽鄭𢎞為大司農(會工/外翻)舊交趾
七郡貢獻轉運皆從東冶汎海而至(交趾州部南海蒼/梧鬱林合浦交趾)
(九真日南七郡賢曰東冶縣屬㑹稽郡太康地理志/云漢武帝名為東冶後改為東候官今泉州閩縣是)風
波艱阻沉溺相係(沉持林翻/溺奴歴翻)𢎞奏開零陵桂陽嶠道自
是夷通遂為常路(賢曰嶠嶺也夷平也余據武帝遣路/博德伐南越出桂陽下湟水則舊有)
(是路𢎞特開/之使夷通)在職二年所省息以億萬計遭天下旱邊
方有警民食不足而帑藏殷積(説文曰帑金帛所藏之/府帑他朗翻藏徂浪翻)
𢎞又奏宜省貢獻減徭費以利飢民帝從之
元和元年(是年八月/方改元)春閏正月卒丑濟隂悼王長薨(濟/子)
(禮/翻)　夏四月己卯分東平國封獻王子尚為任城王(任/城)
(國在雒陽東千/一百里任音壬)　六月辛酉沛獻王輔薨　陳事者多
言郡國貢舉率非功次故守職益懈(懈古/隘翻)而吏事寖疏
(疏與/疎同)咎在州郡有詔下公卿朝臣議大鴻臚韋彪上議
曰夫國以簡賢為務賢以孝行為首(行下孟/翻下同)是以求忠
臣必於孝子之門(賢曰孝經/緯之文也)夫人才行少能相兼(少詩/沼翻)
是以孟公綽優於趙魏老不可以為滕薛大夫(論語孔/子之言)
(也公綽魯大夫趙魏晉卿之邑也家臣稱老公綽性寡/欲趙魏老優閒無事滕薛小國大夫職繁故不可為也)
忠孝之人持心近厚鍜鍊之吏持心近薄(蒼頡篇曰鍜/椎也鍜鍊猶)
(成熟言深文之吏入人之罪猶工冶/陶鑄鍜鍊使之成熟也近其靳翻)士宜以才行為先
不可純以閥閲(史記曰明其等曰閥/積功曰閲行下孟翻)然其要歸在於選
二千石二千石賢則貢舉皆得其人矣彪又上疏曰天
下樞要在於尚書(賢曰百官志曰尚書主知公卿二千/石吏官上書外國夷狄事故曰樞要)
尚書之選豈可不重而間者多從郎官超升此位雖曉
習文法長於應對然察察小慧類無大能宜鑒嗇夫㨗
急之對深思絳矦木訥之功也(嗇夫事見十四/巻文帝三年)帝皆納
之彪賢之𤣥孫也(韋賢相/元帝)秋七月丁未詔曰律云掠者
唯得榜笞立(蒼頡篇曰掠問也廣雅曰榜擊也音彭説/文曰笞擊也立謂立而考訊之掠音亮榜)
(音/彭)又令丙箠長短有數(賢曰令丙為篇之次也前書音/義曰令有先後有令甲令乙令)
(丙又景帝定箠令箠長五尺本大一寸其竹也/末薄半寸其平去節故云長短有數箠止蘂翻)自徃者
大獄以来掠者多酷鉆鑚之屬慘苦無極(大獄謂楚王/英等獄也鉆)
(其廉翻説文曰鉆鋷也國語曰中/刑用鑽鑿皆謂慘酷其肌膚也)念其痛毒怵然動心
(怵敕律翻/悚懼也)宜及秋冬治獄明為其禁(治直/之翻)　八月甲子
太尉鄧彪罷以大司農鄭𢎞為太尉　癸酉詔改元(改/元)
(元/和)丁酉車駕南廵詔所經道上州縣毋得設儲峙(賢曰/儲積)
(也峙具也言不得豫/有蓄僃峙丈里翻)命司空自將徒支拄橋梁(司空掌/水土故)
(使之拄/竹柱翻)有遣使奉迎探知起居(探湯/勘翻)二千石當坐　九
月辛丑幸章陵十月己未進幸江陵還幸宛召前臨淮
太守宛人朱暉拜尚書僕射(宛於/元翻)暉在臨淮有善政民
歌之曰彊直自遂南陽朱季吏畏其威民懐其惠時坐
法免家居(東觀記曰坐考長史/囚死獄中州奏免官)故上召而用之十一月
己丑車駕還宫尚書張林上言縣官經用不足宜自煮
鹽及復修武帝均輸之法(煑鹽均輸皆始於武帝賢曰/武帝作均輸法謂州郡所出)
(租賦并雇運之直官總取之市其土地/所出之物官自轉輸於京謂之均輸)朱暉固執以為
不可曰均輸之法與賈販無異(賈音/古)鹽利歸官則下民
窮怨誠非明主所宜行帝因發怒切責諸尚書暉等皆
自繫獄三日詔敇出之曰國家樂聞駁義(樂音洛駁/北角翻)黄
髪無愆(黄髪老稱/謂朱暉也)詔書過耳何故自繫暉因稱病篤不
肯復署議(復扶又/翻下同)尚書令以下惶怖謂暉曰今臨得譴
讓(謂譴讓已臨乎其/前也怖普布翻)奈何稱病其禍不細暉曰行年八
十䝉恩得在機宻當以死報若心知不可而順㫖靁同
負臣子之義今耳目無所聞見伏待死命遂閉口不復
言諸尚書不知所為乃共劾奏暉(劾户槩翻/又户得翻)帝意觧寑
其事後數日詔使直事郎問暉起居(賢曰直事郎謂/署郎當次直者)太
醫視疾太官賜食暉乃起謝(上既加禮乃起謝/所謂彊直自遂也)復賜錢
十萬布百匹衣十領　魯國孔僖涿郡崔駰(駰音/因)同遊
太學相與論孝武皇帝始為天子崇信聖道五六年間
號勝文景及後恣已忘其前善鄰房生梁郁上書告駰
僖誹謗先帝刺譏當世事下有司駰詣吏受訊(受訊謂/受鞫問)
(也下遐/稼翻)僖以書自訟曰凡言誹謗者謂實無此事而虛
加誣之也至如孝武皇帝政之美惡顯在漢史坦如日
月是為直説書傳實事(傳柱/戀翻)非虚謗也夫帝者為善為
惡天下莫不知斯皆有以致之故不可以誅於人也(誅/責)
(也/)且陛下即位以来政教未過(賢曰言政教/未有過失也)而德澤有
加天下所具也(謂天下之人/所具知也)臣等獨何譏刺哉假使所
非實是則固應悛改(悛丑/緣翻)儻其不當(當丁/浪翻)亦宜含容又
何罪焉陛下不推原大數深自為計徒肆私忌以快其
意臣等受戮死即死耳顧天下之人必回視易慮以此
事闚陛下心自今以後茍見不可之事終莫復言者矣
(復扶又/翻下同)齊桓公親揚其先君之惡以唱管仲(國語曰魯/莊公束縳)
(管仲以與齊桓公公親迎於郊而與之坐問曰昔吾先/君築臺以為髙位田狩畢弋不聽國政卑聖侮士而唯)
(女是崇九妃六嬪陳妾數百食必粱肉衣必文繡戎士/凍餒是以國家不日引不月長恐宗廟不掃除社稷不)
(血食敢問為此若何/管子對以致霸之術)然後羣臣得盡其心今陛下乃欲
為十世之武帝逺諱實事(此言十世不以赤劉之九為/數直以武昭宣元成哀平光)
(明及帝為數/為于偽翻)豈不與桓公異哉臣恐有司卒然見構(卒/讀)
(曰/猝)銜恨䝉枉不得自叙使後世論者擅以陛下有所比
方寧可復使子孫追掩之乎謹詣闕伏待重誅書奏帝
立詔勿問拜僖蘭臺令史(百官志蘭臺令史六百/石掌奏及印工文書)　十
二月壬子詔前以妖惡禁錮三屬者一皆蠲除之(賢曰/三屬)
(即三族也謂父族母族及妻族左傳曰以重/幣錮之杜預曰禁錮勿令仕也妖於驕翻)但不得在
宿衞而已　廬江毛義東平鄭均皆以行義稱於鄉里
(行下/孟翻)南陽張奉慕義名徃候之坐定而府檄適至以義
守安陽令(賢曰檄召書也東觀記曰義為安陽尉府檄/至令守令也安陽縣屬汝南郡賢曰安陽故)
(城在今豫州/新息縣西南)義捧檄而入喜動顔色奉心賤之辭去後
義母死徴辟皆不至奉乃歎曰賢者固不可測徃日之
喜乃為親屈也(為于/偽翻)均兄為縣吏頗受禮遺(遺于/季翻)均諫
不聽乃脱身為傭歲餘得錢帛歸以與兄曰物盡可復
得(復扶又/翻下同)為吏坐臧終身捐棄(臧與/贓同)兄感其言遂為廉
潔均仕為尚書免歸帝下詔褒寵義均賜榖各千斛常
以八月長吏問起居加賜羊酒(建考異曰義傳云/  初中今從均傳)　武
威太守孟雲上言北匈奴復願與吏民合市詔許之北
匈奴大且渠伊莫訾王等(且子閭翻/訾子斯翻)驅牛馬萬餘頭来
與漢交易南單于遣輕騎出上郡鈔之(鈔楚/交翻)大獲而還
　帝復遣假司馬和恭等(姓譜和本自羲和之/後一云卞和之後)將兵八
百人詣班超超因發疏勒于窴兵擊莎車莎車以賂誘
疏勒王忠(莎素/何翻)忠遂反從之西保烏即城超乃更立其
府丞成大為疏勒王(更工/衡翻)悉發其不反者以攻忠使人
説康居王執忠以歸其國(超立忠為疏勒王見上卷明/帝永平十七年説輸芮翻)
烏即城遂降(降户/江翻)
　
　
　
　資治通鑑卷四十六
