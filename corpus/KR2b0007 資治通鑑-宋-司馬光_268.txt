
　資治通鑑卷二百六十七　宋　司馬光　撰
　　　　　　　　　　　　　　胡三省　音註
　後梁紀二(起著雍執徐八月盡重光/協洽二月凡二年有奇)
　　太祖神武元聖孝皇帝中
開平二年八月吳越王鏐遣寧國節度使王景仁奉表
詣大梁(王茂章奔兩浙見二百六十/五卷唐昭宣帝天祐三年)陳取淮南之䇿景
仁即茂章也避梁諱改焉(帝曾祖諱茂琳按薛史梁紀/元年六月司天監上言請改)
(月辰内戊字/為武避諱也)淮南遣步軍都指揮使周本南面統軍使
吕師造擊吳越九月圍蘇州吳越將張仁保攻常州之
東洲拔之(宋白曰通州海門縣東南/隔水二百餘里本東洲鎮)淮南兵死者萬餘
人淮南以池州團練使陳璋為水陸行營都招討使帥
柴再用等諸將救東洲(帥讀/曰率)大破仁保於魚蕩復取東
洲(復扶/又翻)柴再用方戰舟壞長矟浮之僅而得濟(矟所/角翻)家
人為之飯僧千人再用悉取其食以犒部兵(為于偽翻/飯扶晚翻)
(犒苦/到翻)曰士卒濟我僧何力焉(史言柴再用善養士/卒而不惑於異端)　丙
子蜀立皇后周氏后許州人也(周氏蓋蜀主建/糟糠之妻也)　晉周
德威李嗣昭將兵三萬出隂地關攻晉州刺史徐懐玉
拒守帝自將救之丁丑發大梁乙酉至陜州(將即亮翻/陜式冉翻)
戊子岐王所署延州節度使胡敬璋冦上平關(金人疆/域圖隰)
(州石樓縣有上平關按延州東至隰州/百三十里耳胡敬璋蓋度河來冦也)劉知俊擊破之
周德威等聞帝將至乙未退保隰州(九域志晉州西北/至隰州二百五十)
(五/里)　荆南節度使高季昌遣兵屯漢口(漢口漢水入江/之口其地在鄂)
(州漢陽縣東/大别山下)絶楚朝貢之路楚王殷遣其將許德勲將
水軍擊之至沙頭(沙頭即今江陵/城南沙頭市)季昌懼而請和殷又
遣步軍都指揮使吕師周將兵擊嶺南(吕師周降馬殷/見上卷元年)
與清海節度使劉隱十餘戰取昭賀梧䝉龔富六州(䝉/州)
(隋始安郡之隋化縣唐武德四年置南恭州貞觀二年/更名䝉州龔州本漢猛陵縣地隋為永平郡武林縣唐)
(貞觀三年置鷰州七年移鷰州於今州東仍於鷰州舊/所置龔州又武德四年以始安郡之龍平豪靜及蒼梧)
(郡之蒼梧置富州九域志昭州東至賀州三百二十五/里南至梧州四百九十里南稍斜至龔州五百五十里)
(宋開寶廢富州以龍平縣𨽻昭州在州東南百六十二/里熙寧五年廢䝉州以立山縣𨽻昭州在州南二百十)
(二/里)殷土字旣廣乃養士息民湖南遂安　冬十月蜀主立
後宫張氏為貴妃徐氏為賢妃其妹為德妃張氏郪人
宗懿之母也(郪漢縣唐/帶梓州)二徐耕之女也(徐耕見二百五/十八卷唐昭宗)
(大順二年為徐/妃亡蜀張本)　華原賊帥溫韜聚衆嵯峨山(帥所類/翻嵯才)
(何翻峨/音俄)㬥掠雍州諸縣唐帝諸陵發之殆徧(温韜傳韜/在華原七)
(年唐諸陵在其境内者悉發掘之取其所藏金寶而昭/陵最固韜從埏道下見宫室制度閎麗不異人間中為)
(正寢東西廂列石牀牀上石函中為鐵匣悉藏前代圖/書鍾王筆迹紙墨如新韜悉取之遂傳人間惟乾陵風)
(雨不可發/雍於用翻)　庚戌蜀主講武於星宿山步騎三十萬(宿/音)
(秀/)丁巳帝還大梁(乙考異曰編遺錄在/  夘今從實錄薛史)　辛酉以劉隱
為清海靜海節度使(兼交廣二鎮也然劉/氏終不能有安南)以膳部郎中
趙光裔右補闕李殷衡充官告使隱皆留之(史言羣雄/割據各收)
(拾衣冠之/胄以為用)光裔光逢之弟殷衡德裕之孫也　依政進
士梁震(依政泰蒲陽縣漢臨卭縣後魏置蒲陽郡及/依政縣唐屬卭州九域志在州東南五十里)唐
末登第至是歸蜀過江陵高季昌愛其才識留之欲奏
為判官震耻之(高季昌出於奴僕故/梁震耻為之僚屬)欲去恐及禍乃曰
震素不慕榮官明公不以震為愚必欲使之叅謀議但
以白衣侍樽俎可也何必在幕府季昌許之震終身止
稱前進士不受高氏辟署季昌甚重之以為謀主呼曰
先輩(唐人呼進士為/先輩至今猶然)　帝從吳越王鏐之請以亳州團
練使寇彥卿為東南面行營都指揮使擊淮南十一月
彥卿帥衆二千襲霍丘(帥讀/曰率)為土豪朱景所敗(敗補邁/翻下同)
又攻廬壽二州皆不勝淮南遣滁州刺史史儼拒之彥
卿引歸(寇彥卿兵勢已挫而史儼河東健/將汴兵所畏也故聞其至而退)　定難節度
使李思諫卒(難乃/旦翻)甲戌其子彞昌自為留後　劉守文
舉滄德兵攻幽州劉守光求救於晉晉王遣兵五千助
之丁亥守文兵至盧臺軍(盧臺軍宋為乾寧軍地九域/志乾寧軍在滄州西北九十)
(里/)為守光所敗又戰玉田亦敗(玉田漢無終縣唐萬嵗/通天元年更名玉田屬)
(薊州在薊州東南八十里又東北至平州/二百里西至幽州三百里亦敗讀如字)守文乃還(還/從)
(宣翻又/如字)　癸巳中書侍郎同平章事張策以刑部尚書
致仕以左僕射楊涉同平章事　保塞節度使胡敬璋
卒靜難節度使李繼徽以其將劉萬子代鎮延州(保塞/靜難)
(二鎮時/皆屬岐)　是歲𢎞農王遣軍將萬全感齎書間道詣晉
及岐告以嗣位(間古莧翻岐晉/淮南之與國)　帝將遷都洛陽
三年春正月己巳遷太廟神主於洛陽甲戌帝發大梁
壬申以博王友文為東都留守(梁以大梁/為東都)己卯帝至洛
陽庚寅饗太廟辛巳祀圓丘大赦　丙申以用度稍充
初給百官全俸(唐自廣明䘮亂以來百官俸/料額存而已至是復全給)　二月丁
酉朔日有食之　保塞節度使劉萬子㬥虐失衆心且
謀貳於梁李繼徽使延州牙將李延實圖之延實因萬
子葬胡敬璋攻而殺之遂據延州馬軍都指揮使河西
高萬興與其弟萬金聞變以其衆數千人詣劉知俊降
(為高萬興兄弟/取鄜延張本)岐王置翟州於鄜城(後魏置敷城郡及/敷城縣隋改曰鄜)
(城唐屬坊州九域志縣在鄜/州東一百二十里翟徒歴翻)其守將亦降　三月甲戌
帝發洛陽以山南東道節度使楊師厚兼潞州四面行
營招討使　庚辰帝至河中發步騎㑹高萬興兵取丹
延(宋白曰丹州秦上郡地符姚時為三堡鎮後魏大統/三年割鄜延二州地置汾州理三堡鎮廢帝以河東)
(汾州同名改為丹州因丹楊川以為名延州項羽以董/翳為翟王都高奴即其地魏滅赫連以為統萬鎮後為)
(東夏州後/改延州)　丙戌以朔方節度使兼中書令韓遜為潁
川王遜本靈州牙校(校户/教翻)唐末據本鎮朝廷因而授以
節鉞　辛卯丹州刺史崔公實請降(丹州堡塞/軍巡屬)　徐温
以金陵形勝戰艦所聚(艦户/黯翻)乃自以淮南行軍副使領
昇州刺史留廣陵以其假子元從指揮使知誥為昇州
防遏兼樓船副使往治之(從才用翻治直之翻為徐知/誥完理昇州徐温遂居之張)
(本/)　夏四月丙申朔劉知俊移軍攻延州李延實嬰城
自守知俊遣白水鎮使劉儒分兵圍坊州(後魏太和二/年分澄城置)
(白水郡及縣隋廢郡以縣屬馮翊唐屬/同州九域志在州西北一百二十里)　庚子以王審
知為閩王劉隱為南平王　劉知俊克延州李延實降
(降户/江翻)　淮南兵圍蘇州推洞屋攻城(推吐雷翻洞屋以/木撑柱為之冒以)
(牛皮其/狀如洞)吳越將臨海孫琰置輪於竿首垂絙投錐以揭
之攻者盡露礮至則張網以拒之(絙居登翻揭丘傑翻/礮與砲同匹貎翻)
淮南人不能克吳越王鏐遣牙内指揮使錢鏢(鏢甫/招翻)行
軍副使杜建徽等將兵救之蘇州有水通城中淮南張
網綴鈴懸水中魚鼈過皆知之吳越遊奕都虞候司馬
福欲潛行入城故以竿觸網敵聞鈴聲舉網福因得過
凡居水中三日乃得入城由是城中號令與援兵相應
敵以為神吳越王鏐嘗遊府園見園卒陸仁章樹藝有
智而志之(志者記/之於心)及蘇州被圍(被皮/義翻)使仁章通信入城
果得報而返鏐以諸孫畜之(畜吁玉/翻養也)累遷兩府軍糧都
監使(兩府鎮海鎮/東兩節度府)卒獲其用(卒子/恤翻)仁章睦州人也辛亥
吳越兵内外合擊淮南兵大破之擒其將何朗等三十
餘人奪戰艦二百艘(艘蘇/遭翻)周本夜遁又追敗之於皇天
蕩(此皇天蕩非真州大江中之皇天蕩按宋熙寧三年/平江府崑山縣人郟亶上奏言水利長洲縣界有長)
(蕩皇天蕩此則/是也敗補邁翻)鍾泰章將精兵二百為殿(殿丁/練翻)多樹旗
幟於菰蔣中(菰即蔣也/幟昌志翻)追兵不敢進而還(還從宣翻/又如字)
岐王所署保大節度使李彥博(史考異曰編遺録五代/  作彥容今從劉恕廣)
(本/)坊州刺史李彥昱皆棄城奔鳳翔鄜州都將嚴𢎞倚
舉城降(鄜音/夫)己未以高萬興為保塞節度使以絳州刺
史牛存節為保大節度使(梁遂取鄜坊/丹延兩鎮)　淮南初置選
舉以駱知祥掌之(䘮亂以來選舉之法廢/楊氏能復置之故書)　五月丁卯
帝命劉知俊乗勝取邠州知俊難之(李繼徽據邠州有/鳳翔之援故劉知)
(俊以取/之為難)辭以闕食乃召還　佑國節度使王重師鎮長
安數年帝在河中怒其貢奉不時己巳召重師入朝以
左龍虎統軍劉捍為佑國留後　癸酉帝發河中己卯
至洛陽劉捍至長安王重師不為禮捍譛之於帝云重
師潛與邠岐通甲申貶重師溪州刺史尋賜自盡夷其
族(為劉知俊殺劉/桿以叛張本)　劉守文頻年攻劉守光不克(劉守/文自)
(元年攻守光/事始見上卷)乃大發兵以重賂招契丹吐谷渾之衆四
萬屯薊州守光逆戰於雞蘇(按薛史梁紀是年劉守光/上言於薊州西與兄守文)
(戰生禽守文/蓋即雞蘇也)為守文所敗(敗補/邁翻)守文單馬立於陳前(陳/讀)
(曰/陣)泣謂其衆曰勿殺吾弟守光將元行欽識之直前擒
之(劉守光以子囚父天下之賊也劉守文旣聲其罪而/討之有誅無赦小不忍以敗大事身為俘囚自取之)
(也/)滄德兵皆潰守光囚之别室栫以藂棘(栫才甸翻/藂與叢同)乗
勝進攻滄州滄州節度判官吕兖孫鶴推守文子延祚
為帥乘城拒守兖安次人也(安次漢縣唐屬幽州在州/東南一百三十里帥所類)
(翻/)　忠武節度使兼侍中劉知俊(去年更同州匡國軍/為忠武軍事見上卷)
功名浸盛以帝猜忍日甚内不自安及王重師誅知俊
益懼帝將伐河東(河東/謂晉)急徵知俊入朝欲以為河東西
面行營都統且以知俊有丹延之功厚賜之知俊弟右
保勝指揮使知浣從帝在洛陽密使人語知俊云(語牛/倨翻)
入必死又白帝請帥弟姪往迎知俊(帥讀/曰率)帝許之六月
乙未朔知俊奏為軍民所留遂以同州附於岐(曰考異/  實錄)
(六月庚戌知俊據本郡反削奪官爵興師討伐編遺錄/六月乙未初奏本道軍民遮留尋聞擒使臣及將送鳳)
(翔蓋編遺據奏到之日/實錄据削奪之日也)執監軍及將佐之不從者皆械
送於岐遣兵襲華州逐刺史蔡敬思(九域志同州南至/華州七十里華户)
(化/翻)以兵守潼關濳遣人以重利㗖長安諸將(㗖徒/濫翻)執劉
捍送於岐殺之知俊遣使請兵於岐亦遣使請晉人出
兵攻晉絳遺晉王書曰不過旬日可取兩京復唐社稷
(遺唯季翻長安可以言/取梁都洛陽未易取也)　丁未朔方節度使韓遜奏克
鹽州斬岐所署刺史李繼直(唐末鹽州奏事專達朝廷/不𨽻靈夏至是靈鹽遂復)
(合為/一鎮)帝遣近臣諭劉知俊曰朕待卿甚厚何忽相負對
曰臣不背德(背蒲/妹翻)但畏族滅如王重師耳帝復使謂之曰
(復扶/又翻)劉捍言重師隂結邠岐朕今悔之無及捍死不足
塞責(塞悉/則翻)知俊不報庚戌詔削知俊官爵以山南東道
節度使楊師厚為西路行營招討使帥侍衛馬步軍都
指揮使劉鄩等討之(帥讀/曰率)辛亥帝發洛陽劉鄩至潼關
東獲劉知俊伏路兵藺如海等三十人釋之使為前導
(劉知俊旣得潼閟於關外沿路伏兵以候望劉鄩反得/而用之以為嚮導史炤曰藺姓也其先韓獻子𤣥孫曰)
(康食采於/藺因氏焉)劉知浣迷失道盤桓數日乃至關下關吏納
之如海等繼至關吏不知其已被擒亦納之(被皮/義翻)鄩兵
乗門開直進遂克潼關追及知浣擒之　癸丑帝至陜
(陜式/冉翻)　丹州馬軍都頭王行思等作亂刺史宋知誨逃
歸　帝遣劉知俊姪嗣業持詔詣同州招諭知俊知俊
欲輕騎詣行在謝罪弟知偃止之楊師厚等至華州知
俊將聶賞開門降(聶尼輒翻姓也史炤曰楚/大夫食采於聶因以為氏)知俊聞潼
關不守官軍繼至蒼黃失圖乙卯舉族奔岐楊師厚至
長安岐兵已據城師厚以竒兵並南山急趨自西門入
遂克之(並步浪翻按唐長安城十門西南三門惟延平/門近南山耳長安旣丘墟之餘且城大難守使)
(楊師厚不以竒兵入西/門岐兵亦不能久也)庚申以劉鄩權佑國留後岐王
厚禮劉知俊以為中書令地狹無藩鎮處之(處昌/吕翻)但厚
給俸祿而已(蹄涔不容尺鯉為/劉知俊奔蜀張本)　劉守光遣使上表告
捷且言俟滄德事畢為陛下掃平并冦(為于偽翻河東/并州之地時與)
(梁為敵故/言并冦)亦致書晉王云欲與之同破偽梁(劉守光反/覆梁晉之)
(間自以為得計不/知乃所以速亡也)　撫州刺史危全諷自稱鎮南節度
使帥撫信袁吉之兵號十萬攻洪州(唐置鎮南軍於洪/州撫信袁吉皆巡)
(屬也危全諷自稱節度舉兵以攻洪州欲兼而有/之九域志撫州西北至洪州二百九里帥讀曰率)淮南
守兵纔千人將吏皆懼節度使劉威密遣使告急於廣
陵日召僚佐宴飲全諷聞之屯象牙潭不敢進(象牙潭/在撫州)
(金溪縣/東北)請兵於楚楚王殷遣指揮使苑玫(苑姓也左傳/齊有大夫苑)
(何忌玫/莫杯翻)㑹袁州刺史彭彥章圍高安以助全諷玫蔡州
人(玫莫/杯翻)彥章玕之兄也(彭玕見二百六十有五/卷唐昭宣帝天祐三年)徐温問
將於嚴可求可求薦周本乃以本為西南面行營招討
應援使將兵七千救高安本以前攻蘇州無功(事見上/四月)
稱疾不出可求即其臥内强起之(强其/兩翻)本曰蘇州之役
敵不能勝我但主將權輕耳今必見用願毋置副貳乃
可可求許之本曰楚人為全諷聲援耳非欲取高安也
吾敗全諷(敗補/邁翻)援兵必還(援兵謂圍高安/之兵還從宣翻)乃疾趣象牙
潭(趣七/喻翻)過洪州劉威欲犒軍(犒苦/到翻)本不肯留或曰全諷
兵强君宜觀形勢然後進本曰賊衆十倍於我我軍聞
之必懼不若乗其鋭而用之　秋七月甲子以劉守光
為燕王　梁兵克丹州擒王行思　商州刺史李稠驅
士民西走(將奔/蜀也)將吏追斬之(奔考異曰薛史稠弃郡西/  本州將吏以都牙校李)
(玫權知州事歐陽史商州軍亂逐其刺史李稠稠奔于/岐實錄丙寅陜州奏商州刺史李稠弃郡逃山谷又曰)
(商州將吏以稠驅虜士庶西遁追斬無/遺暫令都押牙李玫主州事今從之)推都押牙李玫
主州事　庚午改佑國軍曰永平(開平元年徙佑國軍/於長安今改曰永平)
　河東兵冦晉州抄掠至堯祠而去(堯都平陽有祠在/汾城東十里東原)
(上平陽唐為臨汾/縣晉州所治也)　癸酉帝發陜州乙亥至洛陽寢疾
　初帝召山南東道節度使楊師厚欲使督諸將攻潞
州以前兖海留後王班為留後鎮襄州(作考異曰薛史/  王珏今從實)
(錄/)師厚屢為班言牙兵王求等凶悍宜備之(為于/偽翻)班自
恃左右有壯士不以為意每衆辱之戊寅讁求戍西境
是夕作亂殺班推都指揮使雍丘劉玘為留後(雍於用/翻玘區)
(里/翻)玘偽從之明日與指揮使王延順逃詣帝所(曰考異/  姚顗)
(明宗實錄薛史玘傳皆云翌日受賀衙庭享士伏甲幕/下中筵盡斬其亂將以聞以功為復州刺史按梁祖實)
(錄八月丁酉賜玘王延順物以其違逆將之難來歸編/遺錄斬李洪等敕云始扶劉玘旣奔竄以歸朝若使玘)
(翌日便斬亂將襄州何由至九月始收復葢玘脱身歸/朝及梁亡入唐妄云斬亂將自誇大史官不能考察從)
(而書/之耳)亂兵奉平淮指揮使李洪為留後附於蜀未幾房
州刺史楊虔亦叛附於蜀(幾居/豈翻)　危全諷在象牙潭營
柵臨溪亘數十里(亘居/鄧翻)庚辰周本隔溪布陳(陳讀/曰陣)先使
羸兵嘗敵(羸倫為翻/嘗試也)全諷兵涉溪追之本乗其半濟縱
兵擊之全諷兵大潰自相蹂藉(蹂忍久翻又如/又翻藉慈夜翻)溺水死
者甚衆本分兵斷其歸路(斷音/短)擒全諷及將士五千人
乗勝克袁州執刺史彭彥章進攻吉州(九域志袁州南/至吉州三百一)
(十五/里)歙州刺史陶雅使其子敬昭及都指揮使徐章將
兵襲饒信信州刺史危仔倡請降(唐僖宗中和二年危/全諷據撫州仔倡據)
(信州至/是皆亡)饒州刺史唐寶棄城走行營都指揮使米志誠
都尉吕師造等敗苑玫於上高(敗補/邁翻)吉州刺史彭玕帥
衆數千人奔楚(唐昭宗天祐三/年彭玕附楚)楚王殷表玕為郴州刺
史(郴丑/林翻)為子希範娶其女(為于/偽翻)淮南以左先鋒指揮使
張景思知信州遣行營都虞候骨言將兵五千送之(骨/姓)
(也唐初/有骨儀)危仔倡聞兵至奔吳越吳越王鏐以仔倡為淮
南節度副使更其姓曰元氏(歐史十國世家曰錢鏐惡/危姓更之曰元更工衡翻)
危全諷至廣陵𢎞農王以其嘗有德於武忠王釋之資
給甚厚(楊行密諡武忠時淮南諸將議曰昔先/王攻趙鍠全諷屢饟給吾軍乃釋之)八月虔
州刺史盧光稠以州附於淮南於是江西之地盡入於
楊氏光稠亦遣使附於梁　甲寅上疾小瘳始復視朝
(自七月乙亥寢疾至是凡/四十日朝直遙翻下同)　以鎮國節度使康懷貞為
西路行營副招討使　蜀主命太子宗懿判六軍開永
和府妙選朝士為僚屬　辛酉均州刺史張敬方奏克
房州(楊虔以房州附蜀見上九域志/均州南至房州二百一十五里)　岐王欲遣劉知
俊將兵攻靈夏(夏户/雅翻)且約晉王使攻晉絳晉王引兵南
下先遣周德威等將兵出隂地關攻晉州刺史邊繼威
悉力固守晉兵穿地道陷城二十餘步城中血戰拒之
一夕城復成詔楊師厚將兵救晉州周德威以騎扼䝉
阬之險(䝉阬在汾水東東西/三百餘里蹊徑不通)師厚擊破之進抵晉州晉
兵解圍遁去(等考異曰實錄云殺戮生禽賊將蕭萬通/  賊由是弃寨而遁莊宗實錄云汴軍至)
(䝉阬周德威逆戰敗之斬首二百級師厚退絳州是役/也小將蕭萬通戰沒師厚進營平陽德威收軍而退二)
(軍各言勝捷然旣殺蕭萬通師厚何背退保絳州旣敗/而退豈得復進營平陽德威旣戰勝安肯便收軍葢晉)
(軍實敗走莊宗/實録妄言耳)　李洪冦荆南高季昌遣其將倪可福
擊敗之(敗補/邁翻)詔馬步都指揮使陳暉將兵㑹荆南兵討
洪　蜀主以御史中丞王鍇為中書侍郎同平章事(鍇/苦)
(駭/翻)　陳暉軍至襄州李洪逆戰大敗王求死九月丁酉
拔其城斬叛兵千人執李洪楊虔等送洛陽斬之　丁
未以保義節度使王檀為潞州東面行營招討使　劉
守光奏遣其子中軍兵馬使繼威安撫滄州吏民戊申
以繼威為義昌留後　辛亥侍中韓建罷守太保左僕
射同平章事楊涉罷守本官以太常卿趙光逢為中書
侍郎翰林奉㫖工部侍郎杜曉為户部侍郎並同平章
事(梁改翰林承㫖為翰林奉㫖以廟諱誠避/嫌諱也然誠字與承字各自翻切不同)曉讓能之
子也(杜讓能死國難見二百五/十九卷唐昭宗景福二年)　淮南遣使者張知逺
脩好於福建(好呼/到翻)知逺倨慢閩王審知斬之表上其書
(上時/掌翻)始與淮南絶審知性儉約常躡麻屨(躡尼/輒翻)府舍卑
陋未嘗營葺寛刑薄賦公私富實境内以安嵗自海道
登萊入貢没溺者什四五(自福建入貢大梁陸行當由/衢信取饒池界度江取舒廬)
(夀度淮而後入梁境然自信饒至廬夀皆屬楊氏而朱/楊為世仇不可得而假道故航海入貢今自福州洋過)
(温州洋取台州洋過天門山入明州象山洋過涔江掠/洌港直東北度大洋抵登萊岸風濤至險故没溺者衆)
　冬十月甲子蜀司天監胡秀林獻永昌厯行之(歐陽/脩曰)
(永昌厯止行於其/國今亡不復見)　湖州刺史高灃性凶忍嘗召州吏
議曰吾欲盡殺百姓可乎吏曰如此租賦何從出當擇
可殺者殺之耳時灃糾民為兵有言其咨怨者灃悉集
民兵於開元寺(開元寺今諸州間亦有/之葢唐開元中所置也)紿云犒享入則
殺之死者踰半在外者覺之縱火作亂灃閉門大索(索/山)
(客/翻)凡殺三千人吳越王鏐欲誅之戊辰灃以州叛附於
淮南(高灃父子以一州之地介居錢楊之間率兩附/以自存為日久矣今專附淮南錢氏之兵至矣)舉
兵焚義和臨平鎮(九域志杭州仁和縣有臨平鎮按仁/和縣本錢塘縣宋朝太平興國初改)
(錢塘縣曰仁和葢亦先有義和地名/又避太宗藩邸舊名遂改曰仁和也)鏐命指揮使錢鏢
討之　十一月甲午帝告謝於圓丘(告謝者告天而謝/得天下也案歐史)
(是日日南至徐無黨注曰不曰/有事於南郊葢比南郊禮差簡)戊戌大赦　鄴王羅紹
威得風痺病(痺必/至翻)上表稱魏故大鎮多外兵願得有功
重臣鎮之臣乞骸骨歸第帝聞之撫案動容(撫案動容/非矜羅紹)
(威之病也魏博大鎮世襲者百五十年一旦委鎮請/代出於意料之表喜溢於中不知手之撫容之動也)己
亥以其子周翰為天雄節度副使知府事謂使者曰亟
歸語而主(亟紀力翻急也語/牛倨翻而汝也)為我彊飯(為于偽翻彊其/兩翻飯扶晚翻)
如有不可諱(謂死/也)當世世貴爾子孫以相報也今使周
翰領軍府尚冀爾復愈耳(自考異曰梁功臣列傳朝廷/  開創有大事皆降使咨訪)
(紹威有謀慮亦馳簡獻替或中途相遇意互合者十得/五六太祖嘆曰竭忠力一人而已又曰子三人長廷規)
(司農卿尚安陽公主又尚金華公主早卒次周翰起復/雲麾將軍充天雄節度留後尋檢校司徒正授魏愽節)
(度使亦早卒次曰周敬薛史亦同實錄己亥以司門郎/中羅廷規充魏愽節度副使知府事仍改名周翰時鄴)
(王紹威病日甚慮以後事故奏請焉莊宗列傳紹威卒/温以其子周翰嗣政莊宗實錄紹威厚率重歛傾府藏)
(以奉温小有違忤温即遣人詬辱紹威方懐愧耻悔自/弱之謀乃潛收兵市馬隂有覆温之志而賂温益厚温)
(怪其曲事慮蓄奸謀而莫之察乃賜紹威妓妾數人皆/氶嬖愛未半嵗温却召還以此得其隂事内相矛楯薛)
(史又云開平四年夏詔金華公主出家為尼居於宋州/𤣥靜寺葢太祖推恩於羅氏令終其婦節也唐餘錄歐)
(陽史皆同惟唐莊宗實錄獨異按均帝時趙巖等言羅/紹威前恭後倨太祖每深含怒似與此言合然梁祖若)
(聞紹威有隂謀必不使周翰更居魏疑後唐史以紹威/與梁最親疾之而載此傳聞之語今從衆書廷規更名)
(周翰亦恐/實錄之誤)　岐王欲取靈州以處劉知俊(處昌/吕翻)且以為
牧馬之地使知俊自將兵攻之朔方節度使韓遜告急
詔鎮國節度使康懐貞感化節度使冦彥卿將兵攻邠
寧以救之懐貞等所向皆捷克寧衍二州拔慶州南城
刺史李彥廣出降(寧慶衍三州皆靜難軍巡屬岐地也/周顯德五年廢衍州為定平鎮𨽻汾)
(州九域志熙寧五年以汾州定/平縣𨽻涇州在州南六十里)遊兵侵掠至涇州之境
劉知俊聞之十二月己丑解靈州圍引兵還帝急召懐
貞等還遣兵迎援於三原青谷懐貞等還至三水(三水/漢古)
(縣唐屬邠州九域志/在州東北六十里)知俊遣兵據險邀之(薛史曰知俊/邀擊懐貞等)
(於邠州/長城嶺)左龍驤軍使壽張王彥章力戰(五代㑹要曰開/平元年改左右)
(親隨軍將馬軍/為左右龍驤軍)懐貞等乃得過懐貞與禆將李德遇許
從實王審權分道而行皆與援兵不相値至昇平(唐天/寶十)
(二載分宜君置/昇平縣屬坊州)劉知俊伏兵山口懐貞大敗僅以身免
德遇等軍皆沒岐王以知俊為彰義節度使鎮涇州王
彥章驍勇絶倫(驍堅/堯翻)每戰用二鐵槍皆重百斤一置鞍
中一在手所向無前時人謂之王鐵槍　蜀蜀州刺史
王宗弁稱疾罷歸成都杜門不出(王宗弁鹿弁也蜀主/養以為子賜姓名)
蜀主疑其矜功怨望加檢校太保固辭不受謂人曰廉
者足而不憂貪者憂而不足吾小人致位至此足矣豈
可求進不已乎蜀主嘉其志而許之賜與有加(宗弁之/祈閑以)
(蜀主之/雄猜也)　劉守光圍滄州久不下(劉守光自五/月攻滄州)執劉守
文至城下示之猶固守城中食盡民食堇泥軍士食人
驢馬相噉騣尾(噉徒濫翻/騣子紅翻)吕兖選男女羸弱者飼以麴
麫而烹之(羸倫為翻飼祥吏翻麴丘/六翻酒母麫眠見翻麥粉)以給軍食謂之宰
殺務
四年春正月乙未劉延祚力盡出降時劉繼威尚幼(劉/繼)
(威守光/之子也)守光使大將張萬進周知裕輔之鎮滄州(為張/萬進)
(殺劉繼/威張本)以延祚及其將佐歸幽州族吕兖而釋孫鶴兖
子琦年十五門下客趙玉紿監刑者曰此吾弟也勿妄
殺監刑者信之遂挈以逃琦足痛不能行玉負之變姓
名乞食於路僅而得免琦感家門殄滅力學自立晉王
聞其名授代州判官(孫鶴終不免於誅吕琦/能自樹立天乎人也)　辛丑以
盧光稠為鎮南留後(盧光稠以䖍州附梁鎮南軍/置於洪州時已為淮南所有)　劉
守光為其父仁恭請致仕(為于/偽翻)丙午以仁恭為太師致
仕守光尋使人濳殺其兄守文歸罪於殺者而誅之
二月萬全感自岐歸廣陵(前年淮南使萬/全感使晉及岐)岐王承制加
𢎞農王兼中書令嗣吳王(唐昭宗天復二年封楊行密/吳王今岐王承制加隆演嗣)
(王/)於是吳王赦其境内　高灃求救於吳吳常州刺史
李蕳等將兵應之湖州將盛師友沈行思閉城不内灃
帥麾下五千人奔吳(按唐昭宗乾寧四年李彥徽奔淮/南錢鏐取湖州天復二年徐許亂)
(杭州湖州刺史高彥遣子渭入援唐昭宣帝天/祐三年彥卒子灃代立至是而敗帥讀曰率)三月癸
巳吳越王鏐巡湖州以錢鏢為刺史　蜀太子宗懿驕
㬥好陵㬥舊臣(好呼/到翻)内樞密使唐道襲蜀主之嬖臣也
太子屢謔之於朝(嬖匹計翻又卑義/翻謔迄却翻戲也)由是有隙互相訴
於蜀主蜀主恐其交惡以道襲為山南西道節度使同
平章事道襲薦宣徽北院使鄭頊為内樞密使頊受命
之日即欲按道襲昆弟盜用内庫金帛道襲懼奏頊褊
急不可大任(褊補/辨翻)丙午出頊為果州刺史以宣徽南院
使潘炕為内樞密使(為宗懿殺道襲/張本炕口盎翻)　夏州都指揮使
高宗益作亂殺節度使李彞昌將吏共誅宗益推彞昌
族父蕃漢都指揮使李仁福為帥(本考異曰薛史仁福/  党項拓拔氏唐末)
(拓拔思恭以破黄巢功賜姓故仁福之族亦賜李歐陽/史云不知其於思諫為親疎也按仁福諸子皆連彛字)
(則於彞昌必父行也之按李仁福子孫/彊盛遂為宋朝西邊  禍所謂西夏也)癸丑仁福以聞
夏四月甲子以仁福為定難節度使(難乃/旦翻)　丁卯宋州
節度使衡王友諒獻瑞麥一莖三穗帝曰豐年為上瑞
今宋州大水安用此為詔除本縣令名(本縣指産瑞麥/之縣令力正翻)
遣使詰責友諒(詰去/吉翻)以兖海留後惠王友能代為宋州
留後(歐陽史職方考梁都大梁徙宣武節度使於宋州/薛史開平三年五月升宋州為宣武軍節鎮仍以)
(亳輝潁/為屬郡)友諒友能皆全昱子也(廣王全昱/帝兄也)　帝以晉州
刺史下邑華温琪拒晉兵有功欲賞之(華户化/翻姓也)㑹護國
節度使冀王友謙上言晉絳邊河東乞别建節鎮壬申
以晉絳沁三州為定昌軍以温琪為節度使(沁七/鴆翻)　左
金吾大將軍冦彥卿入朝至天津橋有民不避道投諸
欄外而死(據歐史冦彥卿/傳民姓梁名現)彥卿自首於帝(首式/又翻)帝以彥
卿才幹有功久在左右命以私財遺死者家以贖罪(遺/唯)
(季/翻)御史司憲崔沂(唐高宗以御史大夫為大司憲葢以/御史執法之官故名之梁置御史司)
(憲旣曰御史復曰司憲/葢不考名官之義也)劾奏彥卿殺人闕下請論如灋
帝命彥卿分析(崔沂請依法論彥卿之罪帝欲寛之故/使分析分析者使彥卿置對分疎辯析)
(梁現致死之由劾/户㮣翻又户得翻)彥卿對令從者舉置欄外(從才/用翻)不意
誤死帝欲以過失論沂奏在灋以勢力使令為首下手
為從不得歸罪從者不鬬而故毆傷人(毆烏/口翻)加傷罪一
等不得為過失辛巳責授彥卿遊擊將軍左衛中郎將
彥卿揚言有得崔沂首者賞錢萬緍沂以白帝帝使人
謂彥卿(謂者告/之語也)崔沂有毫髪傷我當族汝時功臣驕横
(横户/孟翻)由是稍肅沂沆之弟也(崔沆見二百五十四/卷唐僖宗廣明元年)　五
月吳徐温母周氏卒將吏致祭為偶人高數尺衣以羅
錦温曰此皆出民力奈何施於此而焚之宜解以衣貧
者(偶人起於古之芻靈中世謂之俑則機械發動其手/足耳目真有類於生人孔子曰始作俑者其無後乎)
(正謂此也高居/號翻衣於旣翻)未幾起復為内外馬步軍都軍使領潤
州觀察使(幾居豈翻起復之制通古今疑之禮記子夏/問曰三年之喪卒哭金革之事無避也者禮)
(與其非禮與孔子曰吾聞諸老􁎔昔者魯公伯禽有為/為之也今以三年之喪從其利者吾弗知也注云伯禽)
(封於魯有徐戎作難卒哭而征之急王事也自漢以後/不許二千石以上行三年喪魏晉聽行三年喪而大臣)
(率有以奪情起復者習俗聞見以為當然莫之非也嗚/呼此豈非孔子所謂以三年之喪從其利者乎若王莽)
(之志不在喪徐温之起復/所謂從其利者又難言也)　岐王屢求貨於蜀蜀主皆
與之又求巴劒二州蜀主曰吾奉茂貞勤亦至矣若與
之地是棄民也寧多與之貨乃復以絲茶布帛七萬遺
之(復扶又翻/遺唯季翻)　己亥以劉繼威為義昌節度使(劉守光/之請也)
　癸丑天雄節度使兼中書令鄴貞莊王羅紹威卒(自/開)
(平以後國主皆/書殂其後書卒)詔以其子周翰為天雄留後　匡國節
度使長樂忠敬王馮行襲疾篤(二年改許州忠武軍為/匡國軍見上卷樂音洛)
表請代者許州牙兵二千皆秦宗權餘黨帝深以為憂
六月庚戌命崇政院直學士李珽馳往視行襲病(崇政/院直)
(學士即宋朝樞密直學士之職五代㑹要開平二年十/一月置崇政院直學士二員選有政術文學者為之後)
(又改為直崇政院李珽即諫成汭造大船/者汭敗歸趙匡凝匡凝敗歸梁珽徒鼎翻)曰善諭朕意
勿使亂我近鎮珽至許州謂將吏曰天子握百萬兵去
此數舍(三十里為一舍九域志許/州至洛陽三百一十五里)馮公忠純勿使上有所
疑汝曹赤心奉國何憂不富貴由是衆莫敢異議行襲
欲使人代受詔珽曰東首加朝服禮也(論語曰疾君視/之東首加朝服)
(拖紳受詔如見君天威不違顔/咫尺之意首式又翻朝直遙翻)乃即臥内宣詔謂行襲
曰公善自輔養勿視事此子孫之福也行襲泣謝遂解
兩使印授珽(兩使印節度使觀/察使印使疏吏翻)使代掌軍府帝聞之曰
予固知珽能辦事馮族亦不亡矣庚辰行襲卒甲申以
李珽權知匡國留後悉以行襲兵分𨽻諸校冒馮姓者
皆還宗(冒馮姓者皆行襲之養子也使之/歸宗所以消散其黨校户教翻)　楚王殷求
為天䇿上將詔加天䇿上將軍殷始開天䇿府以弟賨
為左相存為右相(賨藏/宗翻)殷遣將侵荆南軍于油口(油口/在江)
(陵府公/安縣)高季昌擊破之斬首五千級逐北至白田而還
(還從宣翻/又如字)　吳水軍指揮使敖駢圍吉州刺史彭玕弟
瑊於赤石(瑊古咸翻即吉州之/赤石洞彭氏巢穴也)楚兵救瑊虜駢以歸
秋七月蜀門下侍郎兼吏部尚書同平章事韋莊卒
吳越王鏐表宦者周延誥等二十五人唐末避禍至此
非劉韓之黨乞原之(劉韓謂劉季/述韓全誨也)上曰此屬吾知其無
罪但今革弊之初不欲置之禁掖可且留於彼諭以此
意　岐王與邠涇二帥(邠帥李繼徽涇帥/劉知俊帥所類翻)各遣使告晉
請合兵攻定難節度使李仁福(難乃/旦翻)晉王遣振武節度
使周德威將兵㑹之合五萬衆圍夏州仁福嬰城拒守
(夏户/雅翻)　八月以劉守光兼義昌節度使(是考異曰實錄/  嵗五月以義)
(昌留後劉繼威為義昌節度使八月又云以守光兼義/昌節度使不言置繼威於何處或者復為留後不然守)
(光兼幽滄節度使繼威但為滄州節度使皆不可知今/兩存之  余謂先是以劉守光子繼威為義昌節度使)
(繼威童騃故復命守光兼/領之葢亦守光之志也)　鎮定自帝踐祚以來(祚當/作阼)
雖不輸常賦而貢獻甚勤㑹趙王鎔母何氏卒庚申遣
使弔之且授起復官時鄰道弔客皆在館使者見晉使
歸言於帝曰鎔濳與晉通鎮定勢彊恐終難制帝深然
之(為遣兵圖鎮定/二鎮附晉張本)　壬戌李仁福來告急甲子以河南
尹兼中書令張全義為西京留守帝恐晉兵襲西京(晉/兵)
(自潞州下懐孟/則西京震動矣)以宣化留後李思安為東北面行營都
指揮使(據歐史職方考梁/以鄧州為宣化軍)將兵萬人屯河陽(所以衛/洛陽也)丙
寅帝發洛陽己巳至陜(陜式/冉翻)辛未以鎮國節度使楊師
厚為西路行營招討使㑹感化節度使康懐貞將兵三
萬屯三原(唐末以徐州數經叛亂廢武寧軍尋復以為/感化軍歐史職方考徐州直注武寧軍華州)
(注感化軍葢梁改華州鎮國軍為感化軍也一曰感化/軍陜州梁初改同州為忠武軍葢劉知俊之叛又改同)
(州為鎮/國軍)帝憂晉兵出澤州逼懐州旣而聞其在綏銀磧
中(晉兵趨夏州率自麟府濟河西至夏州按九域志麟/州西至夏州三百五十里西南至銀州一百八十里)
(綏州西至夏州四百里所謂磧中皆/旱海及無定河川之地磧七迹翻)曰無足慮也甲申
遣夾馬指揮使李遇劉綰自鄜延趨銀夏邀其歸路(梁/置)
(左右堅鋭夾馬/突將趨七喻翻)　吳越王鏐築捍海石塘(今杭州城外/瀕浙江皆有)
(石塘上起六和塔下抵/艮山門外皆錢氏所築)廣杭州城大脩臺館由是錢塘
富庶盛於東南　九月己丑上發陜甲午至洛陽疾復
作(復扶/又翻)　李遇等至夏州岐晉兵皆解去　冬十月遣
鎮國節度使楊師厚相州刺史李思安將兵屯澤州以
圖上黨　吳越王鏐之巡湖州也留沈行思為巡檢使
與盛師友俱歸行思謂同列陳瓌曰王若以師友為刺
史何以處我(是年三月鏐巡/湖州處昌呂翻)時瓌已得鏐密㫖遣行思
詣府(詣鎮海/軍府)乃紿之曰何不自詣王所論之行思從之
旣至數日瓌送其家亦至行思恨瓌賣己璆自衣錦軍
歸(錢鏐生於臨安石鏡鎮里中有大木鏐幼與羣兒戲/木下鏐坐大石指揮羣兒為隊伍號令有法羣兒憚)
(之及貴唐昭宗改鏐所居鄉為廣義鄉里為勲貴里所/居營曰衣錦營石鏡山為衣錦山鏐每遊衣錦軍宴故)
(老山林皆覆以錦號其幼所常戯大木曰衣錦將軍作/歌曰三郎還鄉兮衣錦衣父老逺來相追隨斗牛無孛)
(又無欺吳越一王駟馬/歸紿徒亥翻衣於旣翻)將吏迎謁行思取鍛槌擊瓌殺
之(鍛都玩翻小冶/也槌傳追翻)因詣鏐與師友論功(論逐高/灃之功)奪左右
槊欲刺師友(槊色角翻/刺七亦翻)衆執之鏐斬行思以師友為婺
州刺史　十一月己丑以寧國節度使同平章事王景
仁充北面行營都指揮招討使潞州副招討使韓勍副
之(勍渠/京翻)以李思安為先鋒將趣上黨(趣七/喻翻)尋遣景仁等
屯魏州(意在圖鎮定/不在上黨也)楊師厚還陜　蜀主更太子宗懿
名曰元坦(更工/衡翻)庚戌立假子宗裕為通王宗範為䕫王
宗鐬為昌王(鐬火/外翻)宗壽為嘉王宗翰為集王立其子宗
仁為普王宗輅為雅王宗紀為褒王宗智為榮王宗澤
為興王宗鼎為彭王宗傑為信王宗衍為鄭王初唐末
宦官典兵者多養軍中壯士為子以自彊(如田令孜楊/復恭之類)
由是諸將亦傚之而蜀主尤多惟宗懿等九人及宗特
宗平真其子宗裕宗鐬宗壽皆其族人宗翰姓孟蜀主之
姊子宗範姓張其母周氏為蜀主妾自餘假子百二十
人皆功臣雖冒姓連名而不禁昏姻(史言假父假子皆/以利合非人倫之)
(正/)　上疾小愈辛亥校獵於伊洛之間(伊洛二水/之間也)　上
疑趙王鎔貳於晉(先有疑心因晉/使在館愈疑之)且欲因鄴王紹威卒
除移鎮定㑹燕王守光發兵屯淶水欲侵定州上遣供
奉官杜廷隱丁廷徽監魏博兵三千分屯深冀(唐末置/東頭供)
(奉官西頭供奉官/後皆為西班寄祿)聲言恐燕兵南冦助趙守禦又云分
兵就食趙將石公立戍深州白趙王鎔請拒之鎔遽命
開門移公立於外以避之公立出門(出深州/城門)指城而泣
曰朱氏滅唐社稷三尺童子知其為人而我王猶恃姻
好以長者期之(鎔子昭祚娶梁女見二百六十二卷唐/昭宗光化三年好呼到翻長知兩翻)
此所謂開門揖盜者也惜乎此城之人今為虜矣梁人
有亡奔真定以其謀告鎔者鎔大懼又不敢先自絶但
遣使詣洛陽訴稱燕兵已還與定州講和如故(定州謂/義武節)
(度使王/處直也)深冀民見魏博兵入奔走驚駭乞召兵還上遣
使詣真定慰諭之未幾廷隱等閉門盡殺趙戍兵乘城
拒守(幾居/豈翻)鎔始命石公立攻之不克乃遣使求援於燕
晉鎔使者至晉陽義武節度使王處直使者亦至欲共
推晉王為盟主合兵攻梁晉王㑹將佐謀之皆曰鎔久
臣朱温(唐昭宗光化三年王鎔服於/朱全忠及其受禪遂臣事之)嵗輸重賂(輸舂/遇翻)結
以昏姻其交深矣此必詐也宜徐觀之王曰彼亦擇利
害而為之耳王氏在唐世猶或臣或叛(謂王武俊承宗/及王廷湊也)
况肯終為朱氏之臣乎彼朱温之女何如壽安公主(王/鎔)
(曽祖元逵尚唐絳/王悟女壽安公主)今救死不贍何顧昏姻我若疑而不
救正墮朱氏計中宜趣發兵赴之(趣讀/曰促)晉趙叶力破梁
必矣乃發兵遣周德威將之出井陘屯趙州(史言晉王/識虛實見)
(兵勢陘/音刑)鎔使者至幽州燕王守光方獵幕僚孫鶴馳詣
野謂守光曰趙人來乞師此天欲成王之功業也守光
曰何故對曰比常患其與朱温膠固(比毗至/翻近也)温之志非
盡吞河朔不已今彼自為讎敵王若與之并力破梁則
鎮定皆斂衽而朝燕矣(鎮王鎔定王處/直朝直遙翻)王不出師但恐
晉人先我矣守光曰王鎔數負約(先悉薦翻/數所角翻)今使之與
梁自相弊吾可以坐承其利(自戰國以來卞莊刺虎鷸/蚌相持犬兎俱斃皆此説)
(也茍不能審勢見機/則此説誤人多矣)又何救焉趙使者交錯于路守光
竟不為出兵自是鎮定復稱唐天祐年號復以武順為
成德軍(鎮定臣梁稱開平年號避梁廟諱改成德軍為/武順軍旣與梁猜阻故年號軍號皆復唐之舊)
　司天言來月太隂虧不利宿兵於外上召王景仁等
還洛陽十二月己未上聞趙與晉合晉兵已屯趙州乃
命王景仁等將兵擊之庚申景仁等自河陽度河㑹羅
周翰兵合四萬軍於邢洺　虔州刺史盧光稠疾病欲
以位授譚全播(疾革曰病譚全播與/盧光稠同起兵者也)全播不受光稠卒
其子韶州刺史延昌來奔喪全播立而事之吳遣使拜
延昌虔州刺史延昌受之亦因楚王殷密通表於梁曰
我受淮南官以緩其謀耳必為朝廷經略江西(為于偽/翻盧延)
(昌此言欲得/鎮南旌節耳)丙寅以延昌為鎮南留後延昌表其將廖
爽為韶州刺史(廖力救翻今讀如料姓苑云周/王子伯廖之後後漢有廖湛)爽贛人
也(贛音/紺)吳淮南節度判官嚴可求請置制置使於新淦
縣(新淦漢古縣唐屬吉州九域志在虔州北六百/里宋白曰縣南有子淦山因名淦音紺又音甘)遣兵
戍之以圖虔州每更代輒濳益其兵虔人不之覺也(更/工)
(衡翻為淮南/併虔州張本)　庚午蜀主以御史中丞周庠戸部侍郎
判度支庾傳素並為中書侍郎同平章事　太常卿李
燕等刋定梁律令格式癸酉行之(按五代㑹要新刪定/令三十卷式二十卷)
(格一十卷律并目錄一十三卷律疏三十卷共/一百三卷目為大梁新定格式律令頒下施行)　丁丑
王景仁等進軍柏鄉　辛巳蜀大赦改明年元曰永平
　趙王鎔復告急於晉(復扶又翻王景仁等/之軍侵逼故復告急)晉王以蕃
漢副總管李存審守晉陽自將兵自贊皇東下(贊皇縣/以山得)
(名宋白曰贊皇本漢鄗縣地隋開皇六年置贊皇縣縣/南有贊皇山因名按九域志宋廢贊皇縣為鎮屬高邑)
(縣高邑縣在趙州/西南四十二里)王處直遣將將兵以從(從才/用翻)辛巳晉
王至趙州與周德威合獲梁芻蕘者二百人(刈草曰芻/采薪曰蕘)
(蕘如/招翻)問之曰初發洛陽梁主有何號令對曰梁主戒上
將云鎮州反覆終為子孫之患今悉以精兵付汝鎮州
雖以鐵為城必為我取之(必為于/偽翻)晉王命送於趙(使趙/人聞)
(此言以堅其/附晉之心)壬午晉王進軍距柏鄉三十里遣周德威
等以胡騎迫梁營挑戰(挑徒/了翻)梁兵不出癸未復進距柏
鄉五里營於野河之北又遣胡騎廹梁營馳射且詬之
(復扶又翻詬古/候翻又許候翻)梁將韓勍等將步騎三萬分三道追之
鎧胄皆被繒綺鏤金銀光彩炫耀(被皮義翻繒慈陵翻/鏤郎豆翻炫熒絹翻)
晉人望之奪氣周德威謂李存璋曰梁人志不在戰徒
欲曜兵耳不挫其鋭則吾軍不振乃徇於軍曰彼皆汴
州天武軍(五代㑹要曰開平元年四月改左右長直為/左右龍虎軍左右内衙為左右羽林軍左右)
(堅銳夾馬突將為左右神武軍左右親隨軍將馬軍為/左右龍驤軍其年九月置左右天興左右廣勝軍仍以)
(親王為軍使二年十月置左右神捷軍十二月改左右/天武為左右龍虎軍左右龍虎為左右天武軍左右天)
(威為左右羽林軍左右羽林為左右天威軍左右英武/為左右神武軍左右神武為左右英武軍前朝置神虎)
(等六軍謂之衛士至是以天武天威/英武等六軍易其軍號而任勲舊焉)屠酤傭販之徒耳
衣鎧雖鮮十不能當汝一擒獲一夫足以自富此乃竒
貨不可失也德威自引千餘精騎擊其兩端(陳有厚薄/中軍堅厚)
(不可衝擊擊其/兩端以其薄也)左右馳突出入數四俘獲百餘人且戰
且却距野河而止梁兵亦退德威言於晉王曰賊勢甚
盛宜按兵以待其衰王曰吾孤軍逺來救人之急三鎮
烏合利於速戰(鎮定河東是為三鎮言三鎮之兵合而/為一當乗初至之鋭以破敵曠日持久)
(情見勢屈敵人/聞之其心必離)公乃欲按兵持重何也德威日鎮定之
兵長於守城短於野戰且吾所恃者騎兵利於平原廣
野可以馳突今壓賊壘門騎無所展其足且衆寡不敵
使彼知吾虛實則事危矣王不悦退卧帳中諸將莫
敢言德威往見張承業曰大王驟勝而輕敵(謂夾寨/之勝也)不
量力而務速戰(量音/良)今去賊咫尺所限者一水耳(謂野/河之)
(水/也)彼若造浮橋以薄我我衆立盡矣不若退軍高邑(高/邑)
(漢鄗縣光武更名高邑唐屬趙州九域志/在州西南四十二里在柏鄉北三十餘里)誘賊離營(誘/音)
(酉離力/智翻)彼出則歸彼歸則出别以輕騎掠其饋餉不過
踰月破之必矣承業入褰帳撫王曰(褰起/虔翻)此豈王安寢
時耶周德威老將知兵其言不可忽也王蹶然興曰予
方思之時梁兵閉壘不出有降者詰之(降户江翻/詰去吉翻)曰景
仁方多造浮橋王謂德威曰果如公言是日拔營退保
高邑　辰州蠻酋宋鄴溆州蠻酋潘金盛恃其所居深
險數擾楚邊至是鄴冦湘鄉(酋慈由翻溆音叙數所角/翻宋白曰秦置黔中郡於)
(今沅陵縣西二十里漢改黔中郡為武陵郡建武二十/五年宗均受羣蠻降置辰陽縣隋為辰州因辰溪為名)
(唐貞觀八年分辰州龍標縣置巫州天授三年改沅州/大厯五年改溆州唐武德四年分衡山置湘鄉縣屬潭)
(州九域志在州西南一百/五十五里楚書作潘全盛)金盛冦武岡(宋白曰晋武帝/分都梁立武岡)
(縣今崗東五十里有漢都梁故城是也後漢武陵蠻為/漢所伐來保此崗故謂之武崗郡國志云武岡接武陵)
(因以/為名)楚王殷遣昭州刺史吕師周將衡山兵五千討之
(月考異曰湖湘故事吕師周斬潘金晟於武岡其年十/  十一日辰州宋鄴溆州昌師益一時歸投於馬氏今)
(從十國/紀年)　寧逺節度使龐巨昭高州防禦使劉昌魯皆
唐官也黃巢之冦嶺南也巨昭為容管觀察使昌魯為
高州刺史帥羣蠻據險以拒之(帥讀/曰率)巢衆不敢入境唐
嘉其功置寧逺軍於容州以巨昭為節度使(按通鑑唐/昭宗乾寧)
(四年置寧逺軍於容州以李克用大將葢寓領莭度使/考之新書方鎮表容州置節鎮亦在是年龎巨昭建節)
(當在是/年之後)以昌魯為高州防禦使及劉隱據嶺南二州不
從隱遣弟嚴攻高州昌魯大破之又攻容州亦不克昌
魯自度終非隱敵(度徒/洛翻)是嵗致書請自歸於楚楚王殷
大喜遣横州刺史姚彥章將兵迎之彥章至容州禆將
莫彥昭説巨昭曰湖南兵逺來疲乏宜撤儲偫(説式芮/翻撤直)
(列翻偫/直里翻)弃城濳於山谷以待之彼必入城我以全軍掩
之彼外無繼援可擒也巨昭曰馬氏方興今雖勝之後
將何如不若具牛酒迎之彦昭不從巨昭殺之舉州迎
降(使考異曰湖湘故事龐巨曦本唐末邕容等州防禦/  聞馬氏令公以征南歩軍指揮使李瓊知桂州軍)
(事領兵士收服嶺外昭梧象柳宜䝉賀桂等州巨曦聞/此雄勢謂諸首領曰李瓊有破竹之勢若長駈兵馬此)
(來侵吞吾境其將奈何時容南指揮使莫彥昭對曰李/瓊兵馬其勢已雄必然輕敵今欲燒燬城内軍儲且各)
(入山峒抛州城與李瓊候纔入州却依前出諸山峒兵/士復攻之堅守旬月之間城内必無軍糧外無救應方)
(可制造攻具再攻擊之必取勝也龎巨曦曰吾每至中/宵獨占氣象馬氏合當五十餘年興霸湖外苟五十餘)
(年對壘安知孰非是以憂疑不暇遂至深夜斬莫彥昭/於其第明日以其故密走事宜於湖南又曰天復末甲)
(子十有二月容南龐巨曦深慮廣南劉巖不道加害於/已遂差小吏間路密持書款歸於馬氏是時湖南遣澧)
(州刺史姚彥章領馬步軍八千徑往容南巨曦遂帥萬/餘衆歸於馬氏又曰高州防禦使劉昌魯以廣南先主)
(劉巖欲并吞嶺外數召昌魯欲籍没其家族昌魯知之/乃刺血寫書投馬氏具述懸急湖南遂遣捉生指揮使)
(張可求部轄兵馬於界首應接一行/三千餘口歸于馬氏今從十國紀年)彥章進至高州(九/域)
(志容州東南至高/州二百八十二里)以兵援送巨昭昌魯之族及士卒千
餘人歸長沙楚王殷以彥章知容州事(為姚彥章不能/守容州張本)
以昌魯為永順節度副使(馬殷并朗州奏改/武貞軍為永順軍)昌魯鄴人
也
乾化元年(按歐史是年五月/甲申朔大赦改元)春正月丙戌朔日有食之
(朔考異曰李昊蜀書丁亥/  日食今從實錄等諸書)　柏鄉比不儲芻(比毗至翻/近也言近)
(時趙人不儲芻於柏鄉葢/亦虞梁兵之至以資敵也)梁兵刈芻自給晉人日以遊
軍抄之(抄楚/交翻)梁兵不出周德威使胡騎環營馳射而詬
之(環音宦詬/古候翻)梁兵疑有伏愈不敢出剉屋茅坐席以飼
馬(剉寸臥翻/飼祥吏翻)馬多死丁亥周德威與别將史建瑭李嗣
源將精騎三千壓梁壘門而詬之王景仁韓勍怒悉衆
而出德威等轉戰至高邑南李存璋以步兵陳於野河
之上(陳讀曰/陣下同)梁軍横亘數里競前奪橋鎮定步兵禦之
勢不能支晉王謂匡衛都指揮使李建及曰賊過橋則
不可復制矣建及選卒二百援鎗大譟(復扶又翻/援于元翻)力戰
却之建及許州人姓王李罕之之假子也(薛史李建及/本姓王少事)
(李罕之光啓中罕之選部下驍勇百人以/獻李克用建及在籍中後以功賜姓名)晉王登高丘
以望曰梁兵爭進而囂(囂虛驕翻/又牛刀翻)我兵整而靜我必勝
戰自己至午勝負未決晉王謂周德威曰兩軍已合勢
不可離我之興亡在此一舉我為公先登公可繼之德
威叩馬而諌曰觀梁兵之勢可以勞逸制之未易以力
勝也(為于偽翻/易以豉翻)彼去營三十餘里雖挾糗糧亦不暇食
日昳之後飢渴内迫矢刃外交(糗去久翻昳徒/結翻日昃也)士卒勞
倦必有退志當是時我以精騎乘之必大捷於今未可
也王乃止(梁晉爭天下周徳威以勇聞是難能也/然觀其制勝以計不以勇是又難能矣)時魏
滑之兵陳於東宋汴之兵陳於西至晡梁軍未食士無
鬬志景仁等引兵稍却周德威疾呼曰(呼火/故翻)梁兵走矣
晉兵大譟爭進魏滑兵先退李嗣源帥衆譟於西陳之
前曰東陳已走爾何久留梁兵互相驚怖遂大潰(置陳/延亘)
(東西不相知為敵所譟故驚/怖而潰帥讀曰率怖普布翻)李存璋引步兵乘之呼曰
梁人亦吾人也父兄子弟餉軍者勿殺於是戰士悉解
甲投兵而弃之囂聲動天地趙人以深冀之憾不顧剽
掠(憾梁遣杜廷隱等殺深/冀戍兵也剽匹妙翻)但奮白刃追之梁之龍驤神
捷精兵殆盡(薛史本紀開成二年以尹/皓部下五百人為神捷軍)自野河至柏鄉
僵尸蔽地(僵居/良翻)王景仁韓勍李思安以數十騎走(王景/仁嘗)
(以勞逸制梁兵而不知又/為周德威以勞逸制之也)晉兵夜至柏鄉梁兵已去弃
糧食資財器械不可勝計(勝音/升)凡斬首二萬級李嗣源
等奔至邢州(九域志自柏鄉西南至/邢州一百五十餘里)河朔大震保義節
度使王檀嚴備然後開城納敗卒給以資糧散遣歸本
道晉王收兵屯趙州杜廷隱等聞梁兵敗弃深冀而去
悉驅二州丁壯為奴婢老弱者阬之城中存者壞垣而
已癸巳復以楊師厚為北面都招討使將兵屯河陽收
集散兵旬餘得萬人己亥晉王遣周德威史建瑭將三
千騎趣澶魏(趣七喻翻澶魏二/州名澶市連翻)張承業李存璋以步兵
攻邢州自以大軍繼之移檄河北州縣諭以利害帝遣
别將徐仁溥將兵千人自西山夜入邢州(西山即太行/連延至上黨)
(諸/山)助王檀城守己酉罷王景仁招討使落平章事(以其/敗也)
　蜀主之女普慈公主嫁岐王從子秦州節度使繼崇(蜀/主)
(以蕭梁郡名封其女宋白曰梁武帝/置普慈郡於普州安岳縣從才用翻)公主遣宦者宋光
嗣以絹書遺蜀主(遺唯/季翻)言繼崇驕矜嗜酒求歸成都蜀
主召公主歸寧(已嫁之女父母在則/有時而歸寧寧安也)辛亥公主至成都
蜀主留之以宋光嗣為閤門南院使岐王怒始與蜀絶
(為蜀伐/岐張本)光嗣福州人也　吕師周攀藤緣崖入飛山洞
襲潘金盛擒送武岡斬之(飛山在今靖州北十五里比/諸山為最高峻四面絶壁千)
(仭環山有壕塹/其遺趾尚存)　二月己未晉王至魏州攻之不克上
以羅周翰年少且忌其舊將佐(謂羅紹威之元從/將佐也少詩照翻)庚申
以户部尚書李振為天雄節度副使命杜廷隱將兵千
人衛之(先是帝以羅紹威之請撫/案動容至此心術露矣)自楊劉濟河間道夜
入魏州助周翰城守(間古莧翻/守手又翻)癸亥晉王觀河於黎陽
梁兵萬餘將度河聞晉王至皆弃舟而去(史言梁兵懼/晉王之甚)
　帝召蔡州刺史張慎思至洛陽久未除代蔡州右廂
指揮使劉行琮作亂縱兵焚掠將奔淮南順化指揮使
王存儼誅行琮撫遏其衆自領州事以衆情馳奏時東
京留守博王友文不先請遽發兵討之兵至鄢陵(九域/志鄢)
(陵縣在大梁東/南一百六十里)帝曰存儼方懼若臨之以兵則飛去矣
馳使召還甲子授存儼權知蔡州事　乙丑周德威自
臨清攻貝州拔夏津高唐(夏津本古鄃縣高天寶元年/更名夏津屬貝州九域志在)
(魏州東北二/百五十里)攻博州拔東武朝城(漢東郡東武陽縣後/魏曰武陽唐開元七)
(年更名朝城屬魏州故朝城縣管内猶有地/名東武九域志朝城在魏州東南八十里)攻澶州刺
史張可臻弃城走帝斬之德威進攻黎陽拔臨河淇門
逼衛州掠新鄉共城(隋分汲獲嘉二縣地於古新樂城/置新鄉縣共城漢共縣地唐志屬)
(衛州九域志共城在州/西北五十五里共音恭)庚午帝親帥軍屯白司馬阪以
備之(史言晉兵乗勝聲勢之盛梁祖選富家子有材力/者置帳下號㕔子都薛居正曰大祖置㕔子都最)
(為親軍白司馬阪在/洛陽城北帥讀曰率)　盧龍義昌節度使兼中書令燕
王守光旣克滄州(去年正月/克滄州)自謂得天助淫虐滋甚每
刑人必置諸鐵籠以火逼之又為鐵刷刷人面聞梁兵
敗於柏鄉使人謂趙王鎔及王處直曰聞二鎮與晉王
破梁兵舉軍南下僕亦有精騎三萬欲自將之為諸公
啓行(詩元戎十乗以先啓行註云/啓突敵陣之前行行户剛翻)然四鎮連兵必有盟
主僕若至彼何以處之(四鎮謂并幽鎮/定處昌吕翻)鎔患之遣使告
于晉王晉王笑曰趙人告急守光不能出一卒以救之
及吾成功乃復欲以兵威離間二鎮(復扶又翻/間古莧翻)愚莫甚
焉諸將曰雲代與燕接境彼若擾我城戍動搖人情吾
千里出征緩急難應此亦腹心之患也不若先取守光
然後可以專意南討王曰善(為晉攻燕/滅之張本)㑹楊師厚自磁
相引兵救邢魏壬申晉解圍去師厚追之逾漳水而還
邢州圍亦解(先解魏州圍又解邢州圍磁祥/之翻相息亮翻還音旋又如字)師厚留屯
魏州趙王鎔自來謁晉王於趙州(九域志鎮州南至/趙州九十五里)大
犒將士(犒苦/到翻)自是遣其養子德明將三十七都常從晉
王征討德明本姓張名文禮燕人也(張文禮後遂殺/王鎔而亂鎮州)壬
午晉王發趙州歸晉陽留周德威等將三千人戍趙州
　
　
　
　
　資治通鑑卷二百六十七
