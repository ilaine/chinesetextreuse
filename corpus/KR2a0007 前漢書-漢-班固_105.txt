
　　唐正議大夫行秘書少監琅邪縣開國子顔師古注
　西域傳第六十六下
烏孫國大昆彌治赤谷城(師古曰烏孫於西域諸戎其/形最異今之胡人青眼赤須)
(狀類彌猴者/本其種也)去長安八千九百里戸十二萬口六十三
萬勝兵十八萬八千八百人相大禄左右(○宋祁曰楊/本無左右二)
(字/)大將二人侯三人大將都尉各一人(○宋祁曰楊本/大將作大夫)
大監二人大吏一人舍中大吏二人騎君一人東至都
䕶治所千七百二十一里西至康居蕃内地五千里地
莽平多雨寒山多松樠(師古曰莽平謂有草莽而平坦/也一曰莽莽平野之貌樠木名)
(其心似松/音武元反)不田作種樹(師古曰/樹殖也)隨畜逐水草與匈奴同
俗國多馬富人至四五千匹民剛惡貪狠無信多寇盗
最為彊國故服匈奴(師古曰故謂舊時/也服屬於匈奴也)後盛大取羈屬
不肯往朝㑹(師古曰言纔羈/縻屬之而已)東與匈奴西北與康居西
與大宛南與城郭諸國相接本塞地也大月氏西破走
塞王塞王南越縣度大月氏居其地後烏孫昆莫擊破
大月氏大月氏徙西臣大夏而烏孫昆莫居之故烏孫
民有塞種大月氏種云始張騫言烏孫本與大月氏共
在敦煌間今烏孫雖彊大可厚賂招令東居故地妻以
公主與爲昆弟以制匈奴語在張騫傳武帝卽位(○劉/敞曰)
(衍位/字)令騫齎金幣往昆莫見騫如單于禮(師古曰昆莫/自比於單于)
騫大慙謂曰天子致賜王不拜則還賜(師古曰還賜謂/將賜物還歸漢)
(也/)昆莫起拜其它如故初昆莫有十餘子中子大祿彊
善將(師古曰言其材/力優彊能爲將)將衆萬餘騎别居大祿兄太子太
子有子曰岑陬(師古曰岑音仕林/反陬音子侯反)太子蚤死(師古曰蚤/古早字)
謂昆莫曰必以岑陬爲太子昆莫哀許之大祿怒廼收
其昆弟將衆畔謀攻岑陬昆莫與岑陬萬餘騎令别居
昆莫亦自有萬餘騎以自備國分爲三大總羈屬昆莫
騫旣致賜諭指曰烏孫能東居故地則漢遣公主爲夫
人結爲昆弟共距匈奴不足破也烏孫遠漢未知其大
小(師古曰遠/音于萬反)又近匈奴服屬日久其大臣皆不欲徙昆
莫年老國分不能專制廼發使送騫因獻馬數十匹報
謝其使見漢人衆富厚歸其國其國後廼益重漢匈奴
聞其與漢通怒欲擊之又漢使烏孫乃出其南抵大宛
月氏相屬不絕(師古曰抵至也/屬音之欲反)烏孫於是恐使使獻馬
願得尙漢公主爲昆弟天子問羣臣議許曰必先内聘
然後遣女烏孫以馬千匹聘(師古曰/入聘財)漢元封中遣江都
王建女細君爲公主以妻焉賜乗輿服御物爲備官屬
宦官侍御數百人贈送甚盛烏孫昆莫以爲右夫人匈
奴亦遣女妻昆莫昆莫以為左夫人公主至其國自治
宮室居歲時一再與昆莫會置酒飲食以幣帛賜王左
右貴人昆莫年老語言不通公主悲愁自爲作歌曰吾
家嫁我兮天一方遠託異國兮烏孫王穹廬爲室兮旃
爲牆以肉爲食兮酪爲漿(師古曰食/謂飯音飤)居常土思兮心内
傷(師古曰土思謂/憂思而懐本土)願爲黄鵠兮歸故鄉(師古曰鵠/音下督反)天子
聞而憐之間歲遣使者持帷帳錦繡給遺焉(師古曰間/歲者謂毎)
(隔一歲/而往也)昆莫年老欲使其孫岑陬尙公主公主不聽上
書言狀天子報曰從其國俗欲與烏孫共滅胡岑陬遂
妻公主昆莫死岑陬代立岑陬者官號也名軍須靡昆
莫王號也名獵驕靡後書昆彌云(師古曰昆莫本是王/號而其人名獵驕靡)
(故書云昆彌昆取昆莫彌取驕靡彌靡音有/輕重耳蓋本一也後遂以昆彌爲其王號也)岑陬尙江
都公主生一女少夫(師古曰/名少夫)公主死漢復以楚王戊之
孫解憂爲公主妻岑陬岑陬胡婦子泥靡尙小岑陬且
死以國與季父大祿子翁歸靡曰泥靡大以國歸之翁
歸靡旣立號肥王復尙楚主解憂生三男兩女長男曰
元貴靡次曰萬年爲莎車王次曰大樂爲左大將長女
弟史爲龜兹王絳賔妻小女素光爲若呼翖侯妻(師古/曰弟)
(史素光/皆女名)昭帝時公主上書言匈奴發騎田車師車師與
匈奴爲一共侵烏孫唯天子幸救之漢養士馬議欲擊
匈奴會昭帝崩宣帝初卽位公主及昆彌皆遣使上書
言匈奴復連發大兵侵擊烏孫取車延惡師地牧人民
去使使謂烏孫趣持公主來(師古曰趣/讀曰促)欲隔絕漢昆彌
願𤼵國半精兵自給人馬五萬騎盡力擊匈奴唯天子
出兵以救公主昆彌漢兵大發十五萬騎五將軍分道
並出語在匈奴傳遣校尉常惠使持節護烏孫兵昆彌
自將翖侯以下五萬騎從西方入至右谷蠡王庭獲單
于父行及嫂居次名王犂汙都尉千長騎將以下四萬
級馬牛羊驢槖駝七十餘萬頭烏孫皆自取所虜獲還
封惠爲長羅侯是歲本始三年也漢遣惠持金幣賜烏
孫貴人有功者元康二年烏孫昆彌因惠上書願以漢
外孫元貴靡爲嗣得令復尚漢公主結婚重親畔絕匈
奴願聘馬羸各千匹詔下公卿議大鴻臚蕭望之以爲
烏孫絕域變故難保不可許上羙烏孫新立大功又重
絕故業(師古曰重難也故業/謂先與烏孫婚親也)遣使者至烏孫先迎取聘
昆彌及太子左右大將都尉皆遣使凡三百餘人入漢
迎取少主上廼以烏孫主解憂弟子相夫爲公主(○宋/祁曰)
(越本弟字/下無子字)置官屬侍御百餘人舍上林中學烏孫言(師/古)
(曰舍/止也)天子自臨平樂觀會匈奴使者外國君長大角抵
設樂而遣之使長羅侯光祿大夫惠爲副凡持節者四
人送少主至敦煌未出塞聞烏孫昆彌翁歸靡死烏孫
貴人共從本約立岑陬子泥靡代爲昆彌號狂王惠上
書願留少主敦煌惠馳至烏孫責讓不立元貴靡爲昆
彌還迎少主事下公卿望之復以爲烏孫持兩端難約
結前公主在烏孫四十餘年恩愛不親密邊竟未得安
(師古曰竟/讀曰境)此已事之驗也今少主以元貴靡不立而還
信無負於夷狄中國之福也少主不止繇役將興其原
起此天子從之徴還少主狂王復尚楚主解憂生一男
鴟靡不與主和又暴惡失衆漢使衞司馬魏和意副候
任昌送侍子公主言狂王爲烏孫所患苦易誅也遂謀
置酒會罷使士㧞劒擊之劒旁下(師古曰不/正下也)狂王傷上
馬馳去其子細沈痩(師古曰/痩音搜)會兵圍和意昌及公主於
赤谷城數月都護鄭吉發諸國兵救之廼解去漢遣中
郎將張遵持醫藥治狂王賜金二十斤采繪因收和意
昌係𤨏從尉犂檻車至長安斬之車騎將軍長史張翁
留驗公主與使者謀殺狂王狀主不服叩頭謝張翁捽
主頭罵詈(師古曰捽持其/頭音材兀反)主上書翁還坐死副使季都
别將醫養視狂王狂王從十餘騎送之都還坐知狂王
當誅見便不發下𧖟室初肥王翁歸靡胡婦子烏就屠
狂王傷時驚與諸翖侯俱去居北山中揚言母家匈奴
兵來故衆歸之後遂襲殺狂王自立爲昆彌漢遣破羌
將軍辛武賢將兵萬五千人至敦煌遣使者案行表穿
卑鞮侯井以面(孟康曰大井六通渠也下流湧出在白/龍堆東土山下○宋祁曰面當作西)
欲通渠轉穀積居廬倉以討之初楚主侍者馮嫽(師古/曰音)
(了嫽者慧也/故以爲名)能史書習事嘗持漢節爲公主使行賞賜
於城郭諸國敬信之號曰馮夫人爲烏孫右大將妻右
大將與烏就屠相愛都護鄭吉使馮夫人說烏就屠以
漢兵方出必見滅不如降烏就屠恐曰願得小號宣帝
徴馮夫人自問狀遣謁者竺次期門甘延壽爲副送馮
夫人馮夫人錦車持節(服䖍曰錦車/以錦衣車也)詔烏就屠詣長羅
侯赤谷城立元貴靡爲大昆彌烏就屠爲小昆彌皆賜
印綬破羌將軍不出塞還後烏就屠不盡歸諸翖侯民
衆漢復遣長羅侯惠將三校屯赤谷因爲分别其人民
地界大昆彌戸六萬餘小昆彌戸四萬餘然衆心皆附
小昆彌元貴靡鴟靡皆病死公主上書言年老土思願
得歸骸骨葬漢地天子閔而迎之公主與烏孫男女三
人俱來至京師是歲甘露三年也時年且七十賜以公
主田宅奴婢(○宋祁曰舊/本主作第)奉養甚厚朝見儀比公主後
二歲卒三孫因留守墳墓云元貴靡子星靡代爲大昆
彌弱(師古曰言/其尚㓜少)馮夫人上書願使烏孫鎭撫星靡漢遣
之卒百人送烏孫焉(○宋祁曰越本/邵本無烏孫字)都䕶韓宣奏烏孫
大吏大祿大監皆可以賜金印紫綬以尊輔大昆彌漢
許之後都䕶韓宣復奏星靡怯弱可免更以季父左大
將樂代爲昆彌漢不許(○宋祁曰大將樂代爲昆/彌當作代將樂大爲昆彌)後叚
㑹宗爲都護招還亡畔安定之(師古曰有人衆亡畔者/皆招而還之故安定也)
星靡死子雌栗靡代小昆彌烏就屠死子拊離代立(師/古)
(曰拊讀/與撫同)爲弟日貳所殺漢遣使者立拊離子安日爲小
昆彌日貳亡阻康居漢徙已校屯姑墨(師古曰有戊已/兩校兵此直徙)
(已校/也)欲候便討焉安日使貴人姑莫匿等三人詐亡從
日貳刺殺之(師古曰詐畔亡而/投之因得以刺殺)都䕶㢘襃賜姑莫匿等
金人二十斤繒三百匹後安日爲降民所殺漢立其弟
末振將代時大昆彌雌栗靡健翖侯皆畏服之告民牧
馬畜無使入牧(師古曰勿入昆彌/牧中恐其相擾也)國中大安和翁歸靡
時(師古曰勝於/翁歸靡時也)小昆彌末振將恐爲所并使貴人烏日
領詐降刺殺雌栗靡漢欲以兵討之而未能遣中郎將
叚㑹宗持金幣與都䕶圖方略立雌栗靡季父公主孫
伊秩靡爲大昆彌漢沒入小昆彌侍子在京師者久之
大昆彌翖侯難栖殺末振將末振將兄安日子安犂靡
代爲小昆彌(師古曰末振將之凡名安/日安日之子名安犂靡)漢恨不自責誅
末振將(○宋祁曰越/本無責字)復使叚㑹宗卽斬其太子番丘(師/古)
(曰番/音盤)還賜爵關内侯是歲元延二年也㑹宗以翖侯難
栖殺末振將雖不指爲漢合於討賊奏以爲堅守都尉
責大祿大吏大監以雌栗靡見殺狀奪金印紫綬更與
銅墨云末振將弟卑爰疐(師古曰疐/音竹二反)本共謀殺大昆彌
將衆八萬餘口北附康居謀欲藉兵(師古曰/藉借也)兼并兩昆
彌兩昆彌畏之親倚都䕶(師古曰倚依附/也音於綺反)哀帝元壽二
年大昆彌伊秩靡與單于並入朝漢以爲榮至元始中
卑爰疐殺烏日領以自效漢封爲歸義侯兩昆彌皆弱
卑爰疐侵陵都䕶孫建襲殺之自烏孫分立兩昆彌後
漢用憂勞且無寜歲(師古曰言或鎭撫或/威制之故多事也)
姑墨國王治南城去長安八千一百五十里戸三千五
百口二萬四千五百勝兵四千五百人姑墨侯輔國侯
都尉左右將左右騎君各一人譯長二人東至都護治
所二千二十一里(○宋祁曰監本作千二十/里晏本作二千二十里)南至于闐
馬行十五日北與烏孫接出銅鐡雌黄東通龜兹六百
七十里王莽時姑墨王丞殺溫宿王并其國
溫宿國王治温宿城(師古曰今雍州醴泉縣北有山名/温宿領者本因漢時得温宿國人)
(令居此地田/牧因以爲名)去長安八千三百五十里戸二千二百口
八千四百勝兵千五百人輔國侯左右將左右都尉左
右騎君譯長各二人東至都䕶治所二千三百八十里
西至尉頭三百里北至烏孫赤谷六百一十里土地物
類所有與鄯善諸國同東通姑墨二百七十里
龜兹國王治延城去長安七千四百八十里戸六千九
百七十口八萬一千三百一十七勝兵二萬一千七十
六人大都尉丞輔國侯安國侯擊胡侯郤胡都尉擊車
師都尉左右將左右都尉左右騎君左右力輔君各一
人東西南北部千長各一人郤胡君三人譯長四人南
與精絕東南與且末西南與扜彌北與烏孫西與姑墨
接(師古曰/扜音烏)能鑄冶有鈆東至都護治所烏壘城三百五
十里
烏壘戸百一十口千二百勝兵三百人城都尉譯長各
一人與都䕶同治其南三百三十里至渠犂
渠犂城都尉一人戸百三十口千四百八十勝兵百五
十人東北與尉犂東南與且末南與精絕接西有河至
龜兹五百八十里自武帝初通西域置校尉屯田渠犂
是時軍旅連出師行三十二年海内虛耗征和中貳師
將軍李廣利以軍降匈奴上旣悔遠征伐而搜粟都尉
桑𢎞羊與丞相御史奏言故輪臺以東(○宋祁曰舊本/以東有以字元)
(祐考異及越本/無以字當除之)㨗枝渠犂皆故國地廣饒水草有漑田
五千頃以上處温和田羙可益通溝渠種五榖與中國
同時熟其旁國少錐刀貴黄金采繒可以易榖食宜給
足不可乏(師古曰言以錐刀及黄金采繒與此旁/國易榖食可以給田卒不憂乏糧也)臣愚
以爲可遣屯田卒詣故輪臺以東置校尉三人分䕶各
舉圖地形通利溝渠務使以時益種五榖(師古曰/益多也)張掖
酒泉遣騎假司馬爲斥候屬校尉事有便宜因騎置以
聞(師古曰騎置卽/今之驛馬也)田一歲有積榖募民壯健有累重敢
徙者詣田所(師古曰累重謂妻子家屬也/累音力瑞反重音直用反)就畜積爲本
業(師古曰畜/讀曰蓄)益墾漑田稍築列亭連城而西以威西國
輔烏孫爲便臣謹遣徴事臣昌分部行邉(師古曰分音/扶問反行音)
(下更/反)嚴勅太守都尉明㷭火選士馬謹斥候蓄茭草願
陛下遣使使西國以安其意臣昧死請上廼下詔深陳
旣往之悔曰前有司奏欲益民賦三十助邉用(師古曰/三十者)
(每口轉増/三十錢也)是重困老弱孤獨也(師古曰重/音直用反)而今又請遣
卒田輪臺輪臺西於車師千餘里前開陵侯擊車師時
(晉灼曰開陵侯匈/奴介和王來降者)危須尉犂樓蘭六國子弟在京師者
皆先歸發畜食迎漢軍(師古曰畜謂/馬牛羊等也)又自發兵凡數萬
人王各自將共圍車師降其王諸國兵便罷力不能復
至道上食漢軍(師古曰食/讀曰飤)漢軍破城食至多然士自載
不足以竟師(師古曰士雖各自載糧而在道已盡至於/歸塗尚苦乏食不足不能終師旅之事也)
彊者盡食畜産羸者道死數千人朕發酒泉驢槖駝負
食出玉門迎軍吏卒起張掖不甚遠然尚厮留甚衆(師/古)
(曰厮留言其前後離厮/不相逮及也厮音斯)曩者朕之不明以軍候𢎞上書
言匈奴縛馬前後足置城下馳言秦人我匄若馬(師古/曰謂)
(中國人爲秦人習故言也/匄乞與也若汝也乞音氣)又漢使者久留不還故興師
遣貳師將軍(師古曰興/軍而遣之)欲以爲使者威重也古者卿大
夫與謀(師古曰與/讀曰豫)參以蓍龜不吉不行(師古曰謂共卿/大夫謀事尙不)
(專決猶雜/問蓍龜也)廼者以縛馬書徧視丞相御史二千石諸大
夫郎爲文學者(師古曰視讀曰示爲/文學謂學經書之人)廼至郡屬國都尉
成忠趙破奴等皆以虜自縛其馬不祥甚哉或以爲欲
以見彊(師古曰見顯示○宋祁曰别本欲字/下有式字劉蹟考異無式字故除之)夫不足者
視人有餘(師古曰言其夸張/也視亦讀曰示)易之卦得大過爻在九五
(孟康曰其繇曰枯楊生華象曰枯楊/生華何可久也謂匈奴破不久也)匈奴困敗公車方
士太史治星望氣及太卜龜蓍皆以爲吉匈奴必破時
不可再得也(師古曰今便利之/時後不可再得也)又曰北伐行將於鬴山
必克(師古曰行將謂遣將率行/也鬴山山名也鬴古釡字)卦諸將貳師最吉(師古/曰上)
(遣諸將而於卦/中貳師最吉也)故朕親發貳師下鬴山詔之必毋深入
今計謀卦兆皆反繆(師古曰言不/效也繆妄也)重合侯得虜候者言
聞漢軍當來匈奴使巫埋羊牛所出諸道及水上以詛
軍(師古曰於軍所行之/道及水上埋牛羊)單于遺天子馬裘常使巫祝之
縳馬者詛軍事也又卜漢軍一將不吉匈奴常言漢極
大然不能饑渴(師古曰/能音耐)失一狼走千羊廼者貳師敗軍
士死略離散(師古曰言死及被/虜略并自離散也)悲痛常在朕心今請遠
田輪臺欲起亭隧(師古曰隧者依深險/之處開通行道也)是擾勞天下非
所以優民也今朕不忍聞大鴻臚等又議欲募囚徒送
匈奴使者明封侯之賞以報忿五伯所弗能爲也(師古/曰伯)
(讀曰覇五覇尚耻/不爲況今大漢也)且匈奴得漢降者常提掖搜索問以
所聞(師古曰搜索者恐/其或私齎文書也)今邉塞未正闌出不禁障候長
吏使卒獵獸以皮肉爲利卒苦而㷭火乏失亦上集不
得(師古曰言邉塞有闌出逃亡之人而主者不禁又長/吏利於皮肉多使障候之卒獵獸故今㷭火有乏又)
(其人勞苦因致奔亡凡有/此失皆不集於所上文書)後降者來若捕生口虜廼知
之(師古曰旣不上書所以當時不知至有降者/來及捕生口或虜得匈奴人言之乃知此事)當今務
在禁苛暴止擅賦力本農修馬復令以補缺毋乏武備
而已(孟康曰先是令長吏各以秩養馬亭有牝馬民養/馬皆復不事後馬多絕乏至此復修之也師古曰)
(此說非也馬復因養馬以免徭賦也復/音方目反○宋祁曰注文牝應作牡)郡國二千石各
上進畜馬方略補邉狀與計對(師古曰與上計/者同來赴對也)由是不
復出軍而封丞相車千秋爲富民侯以明休息思富養
民也初貳師將軍李廣利擊大宛還過扜彌扜彌遣太
子頼丹爲質於龜兹廣利責龜兹曰外國皆臣屬於漢
龜兹何以得受扜彌質卽將頼丹入至京師昭帝乃用
桑𢎞羊前議以扜彌太子頼丹爲校尉將軍田輪臺輪
臺與渠犂地皆相連也龜兹貴人姑翼謂其王曰頼丹
本臣屬吾國今佩漢印綬來迫吾國而田必爲害王卽
殺頼丹而上書謝漢漢未能征宣帝時長羅侯常惠使
烏孫還便宜發諸國兵(師古曰以便/宜擅𤼵兵也)合五萬人攻龜兹
責以前殺校尉頼丹龜兹王謝曰廼我先王時爲貴人
姑翼所誤我無罪執姑翼詣惠惠斬之時烏孫公主遣
女來至京師學鼓琴漢遣侍郎樂奉送主女過龜兹龜
兹前遣人至烏孫求公主女未還會女過龜兹龜兹王
留不遣復使使報公主主許之後公主上書願令女比
宗室入朝而龜兹王絳賔亦愛其夫人上書言得尚漢
外孫爲昆弟願與公主女俱入朝元康元年遂來朝賀
王及夫人皆賜印綬夫人號稱公主賜以車騎旗鼓歌
吹數十人綺繡雜繒琦珍凡數千萬(師古曰/琦音奇)留且一年
厚贈送之後數來朝賀樂漢衣服制度歸其國治宮室
作徼道周衛出入傳呼撞鐘鼓如漢家儀外國胡人皆
曰驢非驢馬非馬若龜兹王所謂驘也絳賔死其子丞
徳自謂漢外孫成哀帝時往來尤數漢遇之亦甚親密
東通尉犂六百五十里
尉犂國王治尉犂城去長安六千七百五十里戸千二
百口九千六百勝兵二千人尉犂侯安世侯左右將左
右都尉擊胡君各一人譯長二人西至都䕶治所三百
里南與鄯善且末接
危須國王治危須城去長安七千二百九十里戸七百
口四千九百勝兵二千人擊胡侯擊胡都尉左右將左
右都尉左右騎君擊胡君譯長各一人西至都䕶治所
五百里至焉耆百里
焉耆國王治員渠城(師古曰員/音于權反)去長安七千三百里戸
四千口三萬二千一百勝兵六千人擊胡侯郤胡侯輔
國侯左右將左右都尉擊胡左右君擊車師君歸義車
師君各一人擊胡都尉擊胡君各二人譯長三人西南
至都䕶治所四百里南至尉犂百里北與烏孫接近海
水多魚
烏貪訾離國王治于婁谷去長安萬三百三十里戸四
十一口二百三十一勝兵五十七人輔國侯左右都尉
各一人東與單桓南與且彌西與烏孫接(師古曰且/音子余反)
卑陸國王治天山東乾當國(師古曰乾音干○劉奉/世曰下國字當作谷)去
長安八千六百八十里戸二百二十七口千三百八十
七勝兵四百二十二人輔國侯左右將左右都尉左右
譯長各一人西南至都䕶治所千二百八十七里
卑陸後國王治番渠類谷(師古曰/番音盤)去長安八千七百一
十里戸四百六十二口千一百三十七勝兵三百五十
人輔國侯都尉譯長各一人將二人東與郁立師北與
匈奴西與刼國南與車師接
郁立師國王治内咄谷(師古曰咄/音丁忽反)去長安八千八百三
十里戸百九十口千四百四十五勝兵三百三十一人
輔國侯左右都尉譯長各一人東與車師後城長西與
卑陸北與匈奴接
單桓國王治單桓城去長安八千八百七十里戸二十
七口百九十四勝兵四十五人輔國侯將左右都尉譯
長各一人
蒲類國王治天山西疏榆谷去長安八千三百六十里
戸三百二十五口二千三十二勝兵七百九十九人輔
國侯左右將左右都尉各一人西南至都䕶治所千三
百八十七里
蒲類後國王去長安八千六百三十里戸百口千七十
勝兵三百三十四人輔國侯將左右都尉譯長各一人
西且彌國王治天山東于大谷(師古曰且/音子余反)去長安八千
六百七十里戸三百三十二口千九百二十六勝兵七
百三十八人西且彌侯左右將左右騎君各一人西南
至都䕶治所千四百八十七里
東且彌國王治天山東兌虛谷去長安八千二百五十
里戸百九十一口千九百四十八勝兵五百七十二人
東且彌侯左右都尉各一人西南至都䕶治所千五百
八十七里
劫國王治天山東丹渠谷去長安八千五百七十里戸
九十九口五百勝兵百一十五人輔國侯都尉譯長各
一人西南至都䕶治所千四百八十七里
狐胡國王治車師柳谷去長安八千二百里戸五十五
口二百六十四勝兵四十五人輔國侯左右都尉各一
人西至都䕶治所千一百四十七里至焉耆七百七十
里
山國王去長安七千一百七十里(師古曰常在山下/居不爲城治也)戸
四百五十口五千勝兵千人輔國侯左右將左右都尉
譯長各一人西至尉犂二百四十里西北至焉耆百六
十里西至危須二百六十里東南與鄯善且末接山出
鐵民山居寄田糴榖於焉耆危須
車師前國王治交河城河水分流繞城下故號交河去
長安八千一百五十里戸七百口六千五十勝兵千八
百六十五人輔國侯安國侯左右將都尉歸漢都尉車
師君通善君鄉善君各一人(師古曰鄉/讀曰嚮)譯長二人西南
至都䕶治所千八百七里至焉耆八百三十五里
車師後國王治務塗谷去長安八千九百五十里戸五
百九十五口四千七百七十四勝兵千八百九十人擊
胡侯左右將左右都尉道民君譯長各一人(師古曰道/讀曰導)
西南至都護治所千二百三十七里
車師都尉國戸四十口三百三十三勝兵八十四人
車師後城長國戸百五十四口五百六十勝兵二百六
十人武帝天漢二年以匈奴降者介和王爲開陵侯將
樓蘭國兵始擊車師匈奴遣右賢王將數萬騎救之漢
兵不利引去征和四年遣重合侯馬通將四萬騎擊匈
奴道過車師北復遣開陵侯將樓蘭尉犂危須凡六國
兵别擊車師勿令得遮重合侯諸國兵共圍車師車師
王降服臣屬漢昭帝時匈奴復使四千騎田車師宣帝
即位遣五將將兵擊匈奴(師古曰謂本始二年御史大/夫田廣明爲祁連將軍後將)
(軍趙充國爲蒲類將軍雲中太守田順爲武牙將/軍及度遼將軍范明友前將軍韓增凡五將也)車師
田者驚去車師復通於漢匈奴怒召其太子軍宿欲以
爲質軍宿焉耆外孫不欲質匈奴亡走焉耆車師王更
立子烏貴爲太子及烏貴立爲王與匈奴結婚姻敎匈
奴遮漢道通烏孫者地節二年漢遣侍郎鄭吉校尉司
馬憙(師古曰憙/音許吏反)將免刑罪人田渠犂積榖欲以攻車師
至秋收榖吉憙發城郭諸國兵萬餘人自與所將田士
千五百人共擊車師攻交河城破之王尚在其北石城
中未得會軍食盡吉等且罷兵歸渠犂田秋收畢復發
兵攻車師王於石城王聞漢兵且至北走匈奴求救匈
奴未爲發兵王來還與貴人蘇猶議欲降漢恐不見信
蘇猶敎王擊匈奴邉國小蒲類斬首略其人民以降吉
車師旁小金附國隨漢軍後盜車師車師王復自請擊
破金附匈奴聞車師降漢𤼵兵攻車師吉憙引兵北逢
之匈奴不敢前吉憙即留一候與卒二十人留守王吉
等引兵歸渠犂車師王恐匈奴兵復至而見殺也廼輕
騎奔烏孫吉即迎其妻子置渠犂東奏事至酒泉有詔
還田渠犂及車師益積榖以安西國侵匈奴吉還傳送
車師王妻子詣長安賞賜甚厚每朝會四夷常尊顯以
示之於是吉始使吏卒三百人别田車師得降者言單
于大臣皆曰車師地肥羙近匈奴使漢得之多田積榖
必害人國不可不爭也果遣騎來擊田者吉廼與校尉
盡將渠犂田士千五百人往田匈奴復益遣騎來漢田
卒少不能當保車師城中匈奴將即其城下謂吉曰(師/古)
(曰即/就也)單于必爭此地不可田也圍城數日廼解後常數
千騎往來守車師吉上書言車師去渠犂千餘里間以
河山(師古曰間隔/也音居莧反)北近匈奴漢兵在渠犂者埶不能相
救願益田卒公卿議以爲道遠煩費可且罷車師田者
詔遣長羅侯(師古曰/常惠也)將張掖酒泉騎出車師北千餘里
揚威武車師旁胡騎引去(○宋祁曰淳化本作引兵/去熈寜本及越本無兵字)吉
廼得出歸渠犂凡三校尉屯田車師王之走烏孫也烏
孫留不遣遣使上書願留車師王備國有急可從西道
以擊匈奴漢許之於是漢召故車師太子軍宿在焉耆
者立以爲王盡徙車師國民令居渠犂遂以車師故地
與匈奴車師王得近漢田官與匈奴絕亦安樂親漢後
漢使侍郎殷廣徳責烏孫求車師王烏孫貴將詣闕(師/古)
(曰烏孫遣其將/之貴者入漢朝)賜第與其妻子居(○劉敞曰漢求車師/王耳烏孫貴將反詣)
(闕又賜第與妻子居非理也按鄭吉傳送車師王妻子/詣長安今漢復責烏孫求車師王故賜車師王第使與)
(妻子居耳文當云烏/孫遣其貴人將詣闕)是歲元康四年也其後置戊已校
尉屯田居車師故地元始中車師後王國有新道出五
船北通玉門關往來差近戊已校尉徐普欲開以省道
里半避白龍堆之阸車師後王姑句(師古曰/句音鉤)以道當爲
拄置(師古曰拄者支拄也言有所置立而支拄於已故/心不便也拄音竹羽反又竹具反其字從手而讀)
(之者或不曉以拄爲梁柱之柱及分破其句言置柱於/心皆失之矣○劉敞曰當道爲拄置者新道出車師後)
(王國則漢使往來後王主爲之供億故心不便也/拄置猶言儲偫○宋祁曰按通典道下有通字)心不
便也地又頗與匈奴南將軍地接普欲分明其界然後
奏之召姑句使證之不肯繫之姑句數以牛羊賕吏求
出不得姑句家矛端生火其妻股紫陬(師古曰陬/音子侯反)謂姑
句曰矛端生火此兵氣也利以用兵前車師前王爲都
䕶司馬所殺今久繫必死不如降匈奴即馳突出高昌
壁入匈奴又去胡來王唐兠國比大種赤水羌(師古曰/比近也)
(音頻/寐反)數相寇不勝告急都䕶都䕶但欽不以時救助唐
兠困急怨欽東守玉門關玉門關不内即將妻子人民
千餘人亡降匈奴匈奴受之而遣使上書言狀是時新
都侯王莽秉政遣中郎將王昌等使匈奴告單于西域
内屬不當得受單于謝罪執二王以付使者莽使中郎
王萌待西域惡都奴界上逢受(師古曰逢受謂先至/待之逢見即受取也)單
于遣使送因請其罪(師古曰請/免其罪也)使者以聞莽不聽詔下
會西域諸國王陳軍斬姑句唐兠以示之至莽簒位建
國二年以廣新公甄豐爲右伯當出西域車師後王須
置離聞之與其右將股鞮左將尸泥支謀曰(師古曰鞮/音丁奚反)
聞甄公爲西域太伯當出故事給使者牛羊榖芻茭導
譯前五威將過所給使尚未能備今太伯復出國益貧
恐不能稱(師古曰不/副所求也)欲亡入匈奴戊已校尉刁䕶聞之
(師古曰/刁音彫)召置離驗問辭服乃械致都䕶但欽在所埓婁
城(師古曰埓婁城名/埓音劣婁音樓)置離人民知其不還皆哭而送之
至欽則斬置離置離兄輔國侯狐蘭支將置離衆二千
餘人驅畜産舉國亡降匈奴(師古曰盡率/一國之衆也)是時莽易單
于璽單于恨怒遂受狐蘭支降遣兵與共寇擊車師殺
後城長傷都䕶司馬及狐蘭兵復還入匈奴時戊已校
尉刁䕶病遣史陳良屯桓且谷備匈奴寇(師古曰且/音子余反)史
終帶取糧食司馬丞韓𤣥領諸壁右曲候任商領諸壘
相與謀曰西域諸國頗背叛匈奴欲大侵要死可殺校
尉將人衆降匈奴(如淳曰言匈奴來侵會當死耳可/降匈奴也師古曰要音一妙反)即
將數千騎至校尉府脅諸亭令燔積薪(師古曰示/爲㷭火也)分告
諸壁曰匈奴十萬騎來入吏士皆持兵後者斬得三四
百人去校尉府數里止晨火難(師古曰/古然字)校尉開門擊鼔
收吏士良等隨入遂殺校尉刁䕶及子男四人諸昆弟
子男獨遺婦女小兒(師古曰遺留/置不殺也)止留戊已校尉城遣
人與匈奴南將軍相聞南將軍以二千騎迎良等良等
盡脅略戊已校尉吏士男女二千餘人入匈奴單于以
良帶爲烏賁都尉(師古曰/賁音奔)後三歲單于死弟烏絫單于
咸立(師古曰絫/音力追反)復與莽和親莽遣使者多齎金幣賂單
于購求陳良終帶等單于盡收四人及手殺刁䕶者芝
音妻子以下二十七人皆械檻車付使者到長安莽皆
燒殺之其後莽復欺詐單于和親遂絕匈奴大擊北邉
而西域亦瓦解焉耆國近匈奴先叛殺都䕶但欽莽不
能討天鳳三年廼遣五威將王駿西域都䕶李崇將戊
已校尉出西域諸國皆郊迎送兵榖焉耆詐降而聚兵
自備駿等將莎車龜兹兵七千餘人分爲數部入焉耆
焉耆伏兵要遮駿及姑墨尉犂危須國兵爲反間還共
襲繫駿等皆殺之唯戊已校尉郭欽别將兵後至焉耆
焉耆兵未還欽擊殺其老弱引兵還莽封欽爲剼胡子
(鄧展曰剼音衫師古曰剼絕也/音子小反字本作劋轉寫誤耳)李崇收餘士還保龜兹
數年莽死崇遂沒西域因絕最凡國五十自譯長城長
君監吏大祿百長千長都尉且渠當戸將相至侯王皆
佩漢印綬凡三百七十六人而康居大月氏安息罽賔
烏弋之屬皆以絕遠不在數中其來貢獻則相與報不
督錄總領也
賛曰孝武之世圖制匈奴患其兼從西國結黨南羌(師/古)
(曰圖謀也從/音子容反)廼表河曲列西郡(○宋祁曰新/本西作四)開玉門通
西域以斷匈奴右臂隔絕南羌月氏單于失援由是遠
遁而幕南無王庭遭値文景𤣥默養民五世天下殷富
財力有餘士馬彊盛故能睹犀布瑇瑁則建珠崖七郡
(師古曰瑇音/代瑁音妹)感枸醬竹杖則開牂柯越嶲(師古曰/枸音矩)聞天
馬蒲陶則通大宛安息自是之後明珠文甲通犀翠羽
之珍盈於後宮(如淳曰文甲即瑇瑁也/通犀中央色白通兩頭)蒲梢龍文魚目
汗血之馬充於黄門(孟康曰四駿馬名也師/古曰梢馬音所交反)鉅象師子
猛犬大雀之羣食於外囿(師古曰/鉅亦大)殊方異物四靣而至
於是廣開上林穿昆明池營千門萬戸之宮立神明通
天之臺興造甲乙之帳(師古曰其數非一以/甲乙次第名之也)落以隨珠
和璧(師古曰落/與絡同)天子負黼依襲翠被馮玉几而處其中
(師古曰依讀曰扆扆如小屏風而畫為黼文也白/與黑謂之黼又爲斧形襲重衣也被音皮義反)設酒
池肉林以饗四夷之客作巴俞都盧海中碭極漫衍魚
龍角抵之戯以觀視之(晉灼曰都盧國名也李奇曰都/盧體輕善緣者也碭極樂名也)
(師古曰巴人巴州人也俞水名今渝州也巴俞之人所/謂賨人也勁鋭善舞本從高祖定三秦有功高祖喜觀)
(其舞因令樂人習之故有巴俞之樂漫衍者即張衡西/京賦所云巨獸百尋是爲漫延者也魚龍者爲含利之)
(獸先戲於庭極畢乃入殿前激水化成比目魚跳躍潄/水作霧障日畢化成黄龍八丈出水敖戲於庭炫燿日)
(光西京賦云海鱗變而成龍即爲此色也俞音踰碭音/徒浪反衍音弋戰反視讀曰示觀示者視之令觀也○)
(宋祁曰注文八丈一作入/又字徒浪反越本作大浪)及賂遺贈送萬里相奉師旅
之費不可勝計至於用度不足廼𣙜酒酤筦鹽鐵鑄白
金造皮幣算至車船租及六畜民力屈財用竭(師古曰/屈音其)
(勿/反)因之以凶年寇盗並起道路不通直指之使始出衣
繡杖斧斷斬於郡國然後勝之是以末年遂棄輪臺之
地而下哀痛之詔豈非仁聖之所悔哉且通西域近有
龍堆遠則葱嶺身熱頭痛縣度之阸淮南杜欽揚雄之
論皆以爲此天地所以界别區域絕外内也書曰西戎
即序(師古曰禹貢之/辭也序次也)禹既就而序之非上威服致其貢
物也西域諸國各有君長兵衆分弱無所統一雖屬匈
奴不相親附匈奴能得其馬畜旃罽而不能綂率與之
進退與漢隔絕道里又遠得之不爲益棄之不爲損盛
徳在我無取於彼故自建武以來西域思漢威徳咸樂
内屬唯其小邑鄯善車師界迫匈奴尚爲所拘而其大
國莎車于闐之屬數遣使置質于漢願請屬都䕶聖上
遠覽古今因時之宜羇縻不絕辭而未許雖大禹之序
西戎周公之讓白雉太宗之郤走馬義兼之矣亦何以
尚兹(師古曰西戎即序説已在前昔周公相成王越裳/氏重九譯而獻白雉成王問周公公曰徳不加焉)
(則君子不饗其質政不施焉則君子不臣其遠吾何以/𫉬此物也譯曰吾受命國之黄耉曰久矣天之無烈風)
(雨雷也意中國有聖人乎盍往朝之然後歸之王稱先/王之神所致以薦宗廟太宗漢文帝也却走馬謂有人)
(獻千里馬不受還之賜道路費也老子徳/經曰天下有道郤走馬以糞故賛引也)
　
　
　
　
　前漢書卷九十六下
　前漢書卷九十六下考證
烏孫國傳元康二年烏孫昆彌因恵上書云云○通鑑
　考異曰傳請婚在元康二年而蕭望之傳云神爵二
　年按元康二年望之未爲大鴻臚葢誤以神爵爲元
　康也
渠犂傳宜給足不可之○顧炎武曰不可之當作可不
　乏
務使以時益種五榖注師古曰益多也○(臣召南/)按監
　本及别本刋此注於下句張掖酒泉下非也張掖酒
　泉連下遣騎假司馬爲斥候讀葢以時益種五榖指
　輪臺言不指張掖酒泉言也今從宋本移正
焉耆國傳治員渠城○(臣召南/)按後書作南柯城又北
　與烏孫接近海水多魚後書曰其國四靣有大山與
　龜兹相連有海水曲入四山之内周匝其城三十餘
　里即其說也焉耆北接烏孫西去條支絕遠所謂海
　者指大澤巨浸如蒲類蒲昌並稱爲海之比非北海
　亦非西海也
狐胡國傳治車師栁谷○(臣召南/)按後漢班勇爲西域
　長史屯栁中後書西域傳諸國道里俱以去長史所
　居爲率疑即此栁谷也
車師後城長國傳即馳突出高昌壁○(臣召南/)按高昌
　壁始見於此後書云自敦煌西出玉門陽關渉鄯善
　北通伊吾千餘里自伊吾北通車師前部高昌壁千
　二百里自高昌壁北通後部金滿城五百里此西域
　之門戸也故戊已校尉更互屯焉按拓跋魏時闞爽
　始立國於高昌號高昌王即以此壁得名
贊且通西域近有龍堆○按地理志白龍堆沙在敦煌
　郡正西關外正西關當即龍勒縣之玉門陽關矣
　
　
　
　前漢書卷九十六下考證
欽定四庫全書
　前漢書卷九十七上
　　漢　　蘭　　臺　　令　　