
　資治通鑑巻六十六　　　宋　司馬光　撰
　　　　　　　　　　　　　　胡三省　音註
　漢紀五十八(起屠維赤奮若盡昭/陽大荒落凡五年)
　　孝獻皇帝辛
建安十四年春三月曹操軍至譙(自赤壁/還也)　孫權圍合
肥乆不下權率輕騎欲身往突敵長史張紘諌曰夫兵
者凶器戰者危事也(兵凶器戰危事/前書鼂錯之言)今麾下恃盛壯之
氣忽彊暴之虜(以權在軍中/故稱麾下)三軍之衆莫不寒心雖斬
將搴旗威震敵場此乃偏將之任非主將之宜也(將即/亮翻)
願抑賁育之勇(賁音/奔)懐霸王之計權乃止曹操遣將軍
張喜將兵解圍乆而未至揚州别駕楚國蔣濟宻白刺
史偽得喜書云步騎四萬已到雩婁(雩婁縣屬廬江郡/師古曰雩音許于)
(翻婁音力于翻晉地道/記雩婁在安豐縣西南)遣主簿迎喜三部使齎書語城
中守將(語牛/倨翻)一部得入城二部為權兵所得權信之遽
燒圍走(云考異曰魏志武紀十二月權圍合肥劉馥傳/  攻圍百餘日孫權傳云踰月不能下由此言)
(之權退必在/今年明矣)　秋七月曹操引水軍自渦入淮(班志淮/陽扶溝)
(縣渦水首受狼湯渠東至向入淮過郡三行千里水經/註曰至下邳睢陵縣入淮師古曰渦音戈又音𤓰狼音)
(浪湯音/徒浪翻)出肥水軍合肥開芍陂屯田(水經注肥水出九/江成徳縣廣陽鄉)
(西西北入芍陂陂周一百二十許里在夀春縣南八十/里楚相孫叔敖所造也自芍陂上施水則至合肥肥水)
(又北過夀春縣北入/于淮師古曰芍音鵲)　冬十月荆州地震　十二月操
軍還譙　廬江人陳蘭梅成據灊六叛(灊六二縣皆屬/廬江郡賢曰灊)
(今夀州霍山/縣灊音潛)操遣盪寇將軍張遼討斬之(盪徒朗翻傳/考異曰遼)
(無年按繁欽征天山賦云建安十四年十二月甲辰丞/相武平侯曹公東征臨川未濟羣舒蠢動割有灊六乃)
(俾上將盪寇將軍張遼治兵南岳之/陽又云陟天柱而南徂故置於此)因使遼與樂進李
典等將七千餘人屯合肥　周瑜攻曹仁歳餘所殺傷
甚衆仁委城走權以瑜領南郡太守屯據江陵(守式/又翻)程
普領江夏太守治沙羨(夏戸雅翻/羨音夷)吕範領彭澤太守(範/傳)
(云範領彭澤太守以彭/澤柴桑厯陽為奉邑)吕䝉領尋陽令劉備表權行車
騎將軍領徐州牧㑹劉琦卒權以備領荆州牧周瑜分
南岸地以給備(荆江之南岸則零陵桂/陽武陵長沙四郡地也)備立營於油口
改名公安(水經南平郡孱陵縣有油水西北注/于江曰油口即劉備立營之處也)權以妹
妻備(妻七/細翻)妹才捷剛猛有諸兄風侍婢百餘人皆執刀
侍立傋每入心常凜凜(恐為所/圖也)曹操宻遣九江蔣幹往
説周瑜(説輸芮/翻下同)幹以才辨獨步于江淮之間(言江淮人/士無能敵)
(其才/辨者)乃布衣葛巾自託私行詣瑜瑜出迎之立謂幹曰
子翼良苦逺涉江湖(蔣幹字/子翼)為曹氏作説客邪(為于/偽翻)因
延幹與周觀營中行視倉庫軍資器仗訖還飲宴示之
侍者服飾珍玩之物因謂幹曰丈夫處世(處昌吕/翻下同)遇知
己之主外託君臣之義内結骨肉之恩言行計從禍福
共之假使蘇張更生(謂蘇秦/張儀也)能移其意乎幹但笑終無
所言還白操稱瑜雅量高致非言辭所能間也(間古/莧翻)
丞相掾和洽言于曹操曰天下之人材徳各殊不可以
一節取也儉素過中自以處身則可以此格物所失或
多(格正也掾/俞絹翻)今朝廷之議吏有著新衣(著陟/略翻)乗好車者
謂之不清形容不飾衣裘敝壊者謂之亷潔至令士大
夫故汚辱其衣藏其輿服朝府大吏或自挈壺飱以入
官寺(朝直遙翻飱蘇/昆翻熟食曰飱)夫立教觀俗貴處中庸為可繼也
(中者正道庸者常道程子曰/不偏之謂中不易之謂庸)今崇一概難堪之行以檢
殊塗(檢束也檢柙也概與/槩同行下孟翻下同)勉而為之必有疲瘁(瘁秦/醉翻)古
之大教務在通人情而已凡激詭之行則容隱偽矣操
善之
十五年春下令曰孟公綽為趙魏老則優不可以為滕
薛大夫(論語載孔子之言朱子曰公綽魯大夫趙魏晉/卿之家老家臣之長大家埶重而無諸侯之事)
(家老望尊而無官守之責優有餘也滕薛二國名大夫/任國政者滕薛國小政繁大夫位髙責重然則公綽葢)
(亷靜寡欲而/短于才者)若必亷士而後可用則齊桓其何以霸世
(管仲富擬公室築三歸之臺塞門/反玷鏤簋朱紘桓公用之而霸)二三子其佐我明揚
仄陋(書堯典曰明明/楊仄陋揚舉也)唯才是舉吾得而用之　二月乙
巳朔日有食之　冬曹操作銅爵臺於鄴(水經注銅爵/臺在鄴城西)
(北因城為之高十/丈有屋百餘間)　十二月己亥操下令曰孤始舉孝
亷(操年二十舉/孝亷為郎)自以本非巖穴知名之士恐為世人之
所凡愚(恐時人以凡/愚待之也)欲好作政教以立名譽故在濟南
除殘去穢(操為濟南相國有十餘縣長吏多阿附貴戚/贓汙狼籍於是奏免其八姦宄逃竄境内肅)
(然濟子禮翻/去羌吕翻)平心選舉以是為彊豪所忿恐致家禍故
以病還鄉里時年紀尚少(少詩/照翻)乃於譙東五十里築精
舎欲秋夏讀書冬春射獵為二十年規待天下清乃出
仕耳然不能得如意徵為典軍校尉(見五十九巻靈/帝中平五年)意
遂更欲為國家討賊立功(為于/偽翻)使題墓道言漢故征西
將軍曹侯之墓此其志也而遭值董卓之難興舉義兵
(見五十九巻初平/元年難乃旦翻)後領兖州破降黄巾三十萬衆(見六/十卷)
(初平三年/降户江翻)又討擊袁術使窮沮而死(見六十三巻建安/四年沮在吕翻)
摧破袁紹(見六十三卷/建安五年)梟其二子(斬譚見六十四卷十/年斬尚見上卷十二)
(年梟堅/堯翻)復定劉表(見上巻上年/復扶又翻)遂平天下身為宰相人
臣之貴已極意望已過矣設使國家無有孤不知當幾
人稱帝幾人稱王或者人見孤彊盛又性不信天命恐
妄相忖度言有不遜之志(言其將簒也/度徒落翻)每用耿耿(耿古/幸翻)
(毛公曰耿耿猶/儆儆也又憂也)故為諸君陳道此言(為于/偽翻)皆肝鬲之要
也(鬲胷/鬲也)然欲孤便爾委捐所典兵衆以還執事歸就武
平侯國實不可也何者誠恐已離兵為人所禍(離力/智翻)既
為子孫計又已敗則國家傾危是以不得慕虛名而處
實禍也(處昌/吕翻)然兼封四縣食户三萬何徳堪之江湖未
靜(謂孫/劉也)不可讓位至於邑土可得而辭今上還陽夏柘
苦三縣户二萬但食武平萬户(上時掌翻武平陽夏柘/苦四縣皆屬陳國夏音)
(賈/)且以分損謗議少減孤之責也(少詩沼/翻下同)　劉表故吏
士多歸劉備備以周瑜所給地少不足以容其衆乃自
詣京見孫權(京京口城也權時居京故劉備周瑜皆詣/京見之後都秣陵於京口置京督又曰徐)
(陵督爾雅絶髙曰京其城因山/為壘縁江為境因謂之京口)求都督荆州(荆州八郡/瑜既以江)
(南四郡給備備又欲/兼得江漢間四郡也)瑜上疏於權曰劉備以梟雄之姿
(梟堅/堯翻)而有關羽張飛熊虎之將必非久屈為人用者愚
謂大計宜徙備置吴盛為築宫室多其美女玩好以娱
其耳目(好呼/到翻)分此二人各置一方使如瑜者得挾與攻
戰大事可定也今猥割土地以資業之(謂資之土地/使成霸業)聚
此三人俱在疆埸(埸音/亦)恐蛟龍得雲雨終非池中物也
吕範亦勸留之權以曹操在北方當廣擥英雄(擥魯敢/翻手取)
(也/)不從(不從範瑜/之言也)備還公安久乃聞之歎曰天下智謀
之士所見略同時孔明諫孤莫行其意亦慮此也孤方
危急不得不往此誠險塗殆不免周瑜之手周瑜詣京
見權曰今曹操新敗憂在腹心(謂操以赤壁之敗威望/頓損中國之人或欲因)
(其敗而圖之/是憂在腹心)未能與將軍連兵相事也(相事謂相與從/事於戰攻也)
乞與奮威俱進取蜀而并張魯因留奮威固守其地與
馬超結援瑜還與將軍據襄陽以䠞操(䠞子/六翻)北方可圖
也權許之奮威者孫堅弟子奮威將軍丹陽太守瑜也
周瑜還江陵為行裝於道病困與權牋曰修短命矣誠
不足惜但恨㣲志未展不復奉教命耳(復扶又/翻下同)方今曹
操在北疆埸未靜劉備寄寓有似養虎(言養虎將/自遺患)天下
之事未知終始此朝士旰食之秋(旰古旦翻晚/也朝直遙翻)至尊垂
慮之日也魯肅忠烈臨事不茍可以代瑜儻所言可采
瑜死不朽矣卒於巴丘(裴松之曰瑜欲取蜀還江陵治/嚴所卒之處應在今之巴陵與)
(前所鎮巴江名同處異也據水經註巴丘山在湘水右/岸晉武帝太康元年立巴陵縣宋文帝元嘉十六年置)
(巴陵郡今岳州也二考異曰按江表傳瑜與䇿同年䇿/以建安五年死年  十六瑜死時年三十六故知在今)
(年/也)權聞之哀慟曰公瑾有王佐之資今忽短命孤何賴
哉自迎其喪于蕪湖(蕪湖縣屬/丹陽郡)瑜有一女二男權為長
子登娶其女(為于偽翻/長知兩翻)以其男循為騎都尉妻以女𦙍
為興業都尉妻以宗女(妻七/細翻)初瑜見友于孫䇿太夫人
又使權以兄奉之是時權位為將軍諸將賓客為禮尚
簡而瑜獨先盡敬便執臣節程普頗以年長數陵侮瑜
瑜折節下之(長知兩翻數所角翻/折而設翻下遐稼翻)終不與校普後自敬
服而親重之乃告人曰與周公瑾交若飲醇醪不覺自
醉(酒不澆為醇/醪滓汁酒)權以魯肅為奮武校尉代瑜領兵令程
普領南郡太守魯肅勸權以荆州借劉備與共拒曹操
權從之(為孫劉爭荆州張本書考異曰肅傳曰曹公聞/權以土地業備方作  落筆于地恐操不至于)
(是今/不取)乃分豫章為番陽郡(番蒲/何翻)分長沙為漢昌郡(鄱陽/今饒)
(州地沈約志長沙郡有吴昌縣漢末之漢昌也吴更名/至隋廢吴昌入羅縣唐武徳八年又省羅縣入湘隂則)
(知吴立漢昌郡在/唐岳州湘隂縣界)復以程普領江夏太守(復扶/又翻)魯肅為
漢昌太守屯陸口(水經江水左逕烏林南又東右岸得/蒲磯口即陸口也水出下雋縣西三)
(山溪入蒲圻縣北逕吕䝉城/西孫權征長沙零桂所鎮也)初權謂吕䝉曰卿今當塗
掌事(當塗猶言/當路也)不可不學䝉辭以軍中多務權曰孤豈
欲卿治經為博士邪但當涉獵見往事耳(師古曰涉若/涉水獵若獵)
(獸言厯覽之不專/精也治直之翻)卿言多務孰若孤孤嘗讀書自以為
大有所益䝉乃始就學及魯肅過尋陽與䝉論議大驚
曰卿今者才畧非復吳下阿䝉䝉曰士别三日即更刮
目相待大兄何見事之晚乎肅遂拜䝉母結友而别劉
備以從事龎統守耒陽令(耒陽縣屬桂陽郡宋白曰郡/國志云鼇山口即耒陽縣耒)
(盧對/翻)在縣不治免官魯肅遺備書曰龎士元非百里才
也使處治中别駕之任始當展其驥足耳(遺于季翻處/昌吕翻百官)
(志司𨽻校尉從事史十二人功曹從事主選署及衆事/别駕從事校部行部則奉引録衆事州牧則改功曹從)
(事為治中從事杜佑曰别駕從事史從刺史行部别乗/一乗傳車故謂之别駕治中從事史居中治事主衆曹)
(功曹主/選用)諸葛亮亦言之備見統與善譚大器之(善譚者/劇論當)
(世事也譚/與談同)遂用統為治中親待亞于諸葛亮與亮並為
軍師中郎將　初蒼梧士燮為交阯太守交州刺史朱
符為夷賊所殺州郡擾亂燮表其弟壹領合浦太守䵋
領九真太守(䵋胡悔翻/又于鄙翻)武領南海太守燮體器寛厚中
國士人多往依之雄長一州偏在萬里威尊無上(天下/殽亂)
(燮雄據偏州人但知威尊無/復知有天子也長知兩翻)出入儀衛甚盛震服百蠻
朝廷遣南陽張津為交州刺史津好鬼神事嘗著絳帕
頭(好呼到翻著陟畧翻帕莫白翻項安世家説頭巾一/名□音隖一名帕陸游曰袙頭者巾幘之類猶今言)
(幞頭韓文公云以紅袙首為已失之東坡/云絳袙䝉頭讀道書増一䝉字其誤尤甚)鼓琴燒香讀
道書云可以助化為其將區景所殺(區烏侯翻姓也又/虧于翻據史自賈)
(琮以前皆為交阯刺史未得為交州晉志永和九年交/阯太守周敞求立為州朝議不許即拜敞為交阯刺史)
(建安八年張津為刺史士燮為交阯太守共表/立為州乃拜津為交州牧十五年移居番禺)劉表遣
零陵賴恭代津為刺史(姓譜賴為楚所滅子孫以國為/氏風俗通漢有交阯太守賴先)
是時蒼梧太守史璜死表又遣吳巨代之朝廷賜燮璽
書以燮為綏南中郎將董督七郡領交阯太守如故巨
與恭相失巨舉兵逐恭恭走還零陵孫權以番陽太守
臨淮步騭為交州刺史(姓譜晉有步揚食采于步因/氏焉番蒲荷翻騭職日翻)士
燮率兄弟奉承節度吳巨外附内違騭誘而斬之(誘音/酉)
威聲大震權加燮左將軍燮遣子入質(質音/致)由是嶺南
始服屬於權
十六年春正月以曹操世子丕為五官中郎將置官屬
為丞相副(漢五官中郎將主五官郎而已未嘗置/官屬也領屬光祿勲未嘗為丞相副也)　三
月操遣司𨽻校尉鍾繇討張魯使征西䕶軍夏侯淵等
將兵出河東與繇㑹(淵之族操所自出也付以西征先/馳之任以資序未得為征西將軍)
(故以䕶/軍為名)倉曹屬高柔諌曰(公府倉曹主倉/穀事有掾有屬)大兵西出韓
遂馬超疑為襲已必相扇動宜先招集三輔三輔茍平
漢中可傳檄而定也操不從關中諸將果疑之(操舎闗/中而逺)
(征張魯伐虢取虞之計也盖欲討超遂而無/名先張討魯之埶以速其反然後加兵耳)馬超韓遂
侯選程銀楊秋李堪張横梁興成宜馬玩等十部皆反
其衆十萬屯據潼闗(潼關在𢎞農華隂縣水經註曰河/在關内南流潼激關山因謂之潼)
(關晉所謂桃林之塞/秦所謂楊華是也)操遣安西將軍曹仁督諸將拒之
(晉百官志曰四安起于魏初謂/安東安西安南安北四將軍也)敕令堅壁勿與戰命五
官將丕留守鄴以奮武將軍程昱叅丕軍事(沈約曰奮/武將軍始)
(于漢/末)門下督廣陵徐宣為左䕶軍(門下督督將/之居門下者)留統諸
軍樂安國淵為居府長史統留事(姓譜齊有國氏世為/上卿又鄭七穆子國)
(之後為/國氏)秋七月操自將擊超等(將即亮/翻下同)議者多言關西
兵習長矛非精選前鋒不可當也操曰戰在我非在賊
也賊雖習長矛將使不得以刺諸君但觀之(在我而不/在敵故可)
(以制勝此未易與常人/言也刺七亦翻下同)八月操至潼關與超等夾闗而
軍操急持之而潛遣徐晃朱靈以步騎四千人渡蒲阪
津據河西為營(蒲阪津在蒲阪縣西河西即唐之蒲津/關  考異曰晃傳曰太祖至潼闗恐不)
(得渡召問晃晃曰公盛兵于此而賊不復别守蒲阪知/其無謀也今假臣精兵渡蒲阪津為軍先以截其裏賊)
(可禽也太初曰善按武帝紀潛遣二將渡蒲阪皆太祖/之謀而晃傳云皆晃之䇿盖陳氏各欲稱其功美不相)
(顧/耳)閏月操自潼關北渡河兵衆先渡操獨與虎士百餘
人留南岸斷後(斷丁/管翻)馬超將步騎萬餘人攻之矢下如
雨操猶據胡床不動許褚扶操上船船工中流矢死(中/竹)
(仲/翻)禇左手舉馬鞍以蔽操右手刺船校尉丁斐放牛馬
以餌賊賊亂取牛馬操乃得渡遂自蒲阪渡西河循河
為甬道而南超等退拒渭口(前書渭水至船司空入河/後漢省船司空屬華隂縣)
(渭口之東/即潼闗也)操乃多設疑兵潛以舟載兵入渭為浮橋夜
分兵結營於渭南超等夜攻營伏兵擊破之超等屯渭
南遣使求割河以西請和操不許九月操進軍悉渡渭
超等數桃戰又不許固請割地求送任子賈詡以為可
偽許之操復問計䇿(數所角翻挑徒/了翻復扶又翻)詡曰離之而已操
曰解(解户買/翻曉也)韓遂請與操相見操與遂有舊於是交馬
語移時(遂與樊稠交馬語而得以斃稠與曹操交馬語/乃以自斃然後知遂之所以遇稠者非用數也)
(若馬超等之疑遂則/猶李傕之疑稠也)不及軍事但説京都舊故拊手歡
笑時秦胡觀者前後重沓(重直/龍翻)操笑謂之曰爾欲觀曹
公邪亦猶人也非有四目兩口但多智耳既罷超等問
遂公何言遂曰無所言也超等疑之他日操又與遂書
多所㸃竄如遂改定者超等愈疑遂(二者皆所以離之/也  考異曰許禇)
(傳曰太祖與韓遂馬超等㑹語左右皆不得從唯將禇/超負其力隂欲前突大祖素聞禇勇疑從騎是禇乃問)
(曰公有虎侯者安在太祖顧指禇禇瞋目眄之超/不敢動按時超不與遂同在彼故疑此説妄也)操乃
與克日㑹戰(克日者尅/定其日也)先以輕兵挑之(挑徒/了翻)戰良乆乃
縱虎騎夾擊大破之斬成宜李堪等遂超犇凉州楊秋
犇安定諸將問操曰初賊守潼關渭北道缺(缺謂缺/而不備)不
從河東擊馮翊而反守潼關引日而後北渡何也操曰
賊守潼關若吾入河東賊必引守諸津則西河未可渡
吾故盛兵向潼關賊悉衆南守西河之備虛故二將得
擅取西河然後引軍北渡賊不能與吾爭西河者以二
將之軍也(二將徐晃朱靈/也將即亮翻)連車樹柵為甬道而南既為
不可勝(兵法先為不可勝/以待敵之可勝)且以示弱渡渭為堅壘虜至
不出所以驕之也故賊不為營壘而求割地吾順言許
之所以從其意使自安而不為備因畜士卒之力一旦
擊之所謂疾雷不及掩耳(淮南子/之言)兵之變化固非一道
也始關中諸將每一部到操輒有喜色諸將問其故操
曰闗中長逺若賊各依險阻征之不一二年不可定也
今皆來集其衆雖多莫相歸服軍無敵主(適丁/厯翻)一舉可
滅為功差易吾是以喜(當此之時闗西之兵最為精彊/而破於操者法制不一也易以)
(豉/翻)冬十月操自長安北征楊秋圍安定秋降(降户/江翻)復其
爵位使留撫其民十二月操自安定還留夏侯淵屯長安
以議郎張既為京兆尹既招懐流民興復縣邑百姓懐
之遂超之叛也𢎞農馮翊縣邑多應之河東民獨無
異心操與超等夾渭為軍軍食一仰河東(仰牛/向翻)及超等
破餘畜尚二十餘萬斛(畜讀/曰蓄)操乃増河東太守杜畿秩
中二千石　扶風灋正為劉璋軍議校尉(軍議校尉使/之議軍事盖)
(時議必推正之善謀璋/能官之而不能用耳)璋不能用又為其州里俱僑客
者所鄙正邑邑不得志(僑寄也寓也鄙薄/也邑邑不樂之意)益州别駕張
松與正善自負其才忖璋不足與有為(忖度也思也/忖寸本翻)常
竊歎息松勸璋結劉備璋曰誰可使者松乃舉正璋使
正往正辭謝佯為不得已而行還為松説備有雄略(為/於)
(偽/翻)宻謀奉戴以為州主㑹曹操遣鍾繇向漢中璋聞之
内懐恐懼松因説璋曰(説輸/芮翻)曹公兵無敵于天下若因
張魯之資以取蜀土誰能禦之劉豫州使君之宗室而
曹公之深讎也(使疏/吏翻)善用兵若使之討魯魯必破矣魯
破則益州彊曹公雖來無能為也今州諸將龎羲李異
等皆恃功驕豪(據裴松之註龎羲免璋諸子於/難而李異殺趙韙故各恃功)欲有外
意(謂其意欲/附外也)不得豫州則敵攻其外民攻其内必敗之
道也璋然之遣灋正將四千人迎備主簿巴西黄權諫
曰(譙周巴記曰劉璋分巴/郡墊江已上為巴西郡)劉左將軍有驍名(曹操表備/為左將軍)
(故稱之驍/堅堯翻)今請到欲以部曲遇之則不滿其心欲以賔
客禮待則一國不容二君若客有泰山之安則主有累
卵之危不若閉境以待時清璋不聽出權為廣漢長(廣/漢)
(縣屬廣漢郡/長知兩翻)從事廣漢王累自倒懸于州門以諫璋一
無所納灋正至荆州隂獻䇿於劉備曰以明將軍之英
才乗劉牧之懦弱張松州之股肱(别駕州之上/佐故曰股肱)響應於
内以取益州猶反掌也(張考異曰韋曜吴書曰備前見/  松後得灋正皆厚以恩徳接)
(納盡其殷勤之歡因問蜀中濶狹兵器府庫人馬衆寡/及諸要害道里逺近松等具言之按劉璋劉備傳松未)
(嘗先見備/吴書誤也)備疑未决龎統言於備曰荆州荒殘人物殫
盡東有孫車騎(備表權為車騎/將軍故以稱之)北有曹操難以得志今
益州户口百萬土沃財富誠得以為資大業可成也備
曰今指與吾為水火者曹操也(言水火者以/其性相反也)操以急吾
以寛操以暴吾以仁操以譎吾以忠(譎古/六翻)每與操反事
乃可成耳今以小利而失信義於天下柰何統曰亂離
之時固非一道所能定也且兼弱攻昧(尚書仲/虺之言)逆取順
守(前書陸賈曰湯武/逆取而順守之)古人所貴若事定之後封以大國
何負於信今日不取終為人利耳備以為然乃留諸葛
亮關羽等守荆州以趙雲領留營司馬(留營司馬掌/留營軍事也)備
將步卒數萬人入益州孫權聞備西上(上時/掌翻)遣舟船迎
妹而夫人欲將備子禪還吳張飛趙雲勒兵截江乃得
禪還劉璋敕在所供奉備備入境如歸前後贈遺以巨
億計(遺于/季翻)備至巴郡巴郡太守嚴顔拊心歎曰此所謂
獨坐窮山放虎自衛者也備自江州北由墊江水詣涪
(巴郡治江州墊江縣屬巴郡涪縣屬廣漢郡墊江水盖/即涪内水也庾仲雍曰江州縣對二水口右則涪内水)
(左則蜀外水墊音疊涪音浮賢曰涪/縣故城今綿州城墊江縣唐之合州)璋率步騎三萬餘
人車乗帳幔(乗繩證翻幔/莫半翻幕也)精光耀日往㑹之張松令灋
正白備便於㑹襲璋備曰此事不可倉卒(卒讀/曰猝)龎統曰
今因㑹執之則將軍無用兵之勞而坐定一州也備曰
初入他國恩信未著此不可也璋推備行大司馬領司
𨽻校尉備亦推璋行征西大將軍領益州牧(晉百官志/曰四鎮通)
(於柔逺謂鎮東鎮西/鎮南鎮北四將軍也)所將吏士更相之適(之往也更/工衡翻)歡
飲百餘日璋増備兵厚加資給使擊張魯又令督白水
軍(白水關在廣漢白水縣劉璋置軍屯守即楊懐高沛/之軍也杜佑曰梁州金牛縣漢葭萌縣地縣南有故)
(白水/關)備并軍三萬餘人車甲器械資貨甚盛璋還成都
備北到葭萌(葭萌縣屬廣漢郡賢曰葭萌今利州益昌/縣應劭曰葭音家師古曰萌音氓蜀王封)
(其弟葭萌於此因以/名邑先主改曰漢夀)未即討魯厚樹恩徳以收衆心
十七年春正月曹操還鄴詔操贊拜不名入朝不趨劒
履上殿如蕭何故事　操之西征也河間民田銀蘇伯
反扇動幽冀五官將丕欲自討之功曹常林曰(據林傳/時為五)
(官將/功曹)北方吏民樂安厭亂(樂音/洛)服化已乆守善者多銀
伯犬羊相聚不能為害方今大軍在逺外有彊敵將軍
為天下之鎮(謂留守/鄴也)輕動逺舉雖克不武乃遣將軍賈
信討之應時克滅餘賊千餘人請降議者皆曰公有舊
法圍而後降者不赦(降户/江翻)程昱曰此乃擾攘之際權時
之宜今天下略定不可誅之縱誅之宜先啟聞議者皆
曰軍事有專無請昱曰凡專命者謂有臨時之急耳今
此賊制在賈信之手故老臣不願將軍行之也丕曰善
即白操操果不誅既而聞昱之謀甚悦曰君非徒明於
軍計又善處人父子之間(以勸丕不專殺/也處昌吕翻)故事破賊文
書以一為十國淵上首級皆如其實數(國淵時統留/事上時掌翻)操
問其故淵曰夫征討外寇多其斬獲之數者欲以大武
功聳民聽也河間在封域之内銀等叛逆雖克捷有功
淵竊恥之操大悦　夏五月癸未誅衛尉馬騰夷三族(騰/詣)
(鄴見上卷/十三年)　六月庚寅晦日有食之　秋七月螟　馬
超等餘衆屯藍田夏侯淵擊平之鄜賊梁興(鄜縣前漢/屬左馮翊)
(後漢省師古/曰鄜音敷)寇略馮翊諸縣恐懼皆寄治郡下議者以
為當移就險阻左馮翊鄭渾曰興等破散蔵竄山谷雖
有隨者率脅從耳今當廣開降路(降户江/翻下同)宣諭威信而
保險自守此示弱也乃聚吏民治城郭為守備(治直/之翻)募
民逐賊得其財物婦女十以七賞民大悦皆願捕賊賊
之失妻子者皆還求降渾責其得他婦女然後還之於
是轉相寇盜黨與離散又遣吏民有恩信者分布山谷
告諭之出者相繼乃使諸縣長吏各還本治以安集之
(長知/兩翻)興等懼將餘衆聚鄜城操使夏侯淵助渾討之遂
斬興餘黨悉平渾泰之弟也(鄭泰見用于董卓/而欲圖卓者也)　九月
庚戌立皇子熈為濟隂王懿為山陽王邈為濟北王
敦為東海王(時許靖在蜀聞立諸王曰將欲翕之必始/張之將欲奪之必姑與之其孟徳之謂乎)
(濟子/禮翻)　初張紘以秣陵山川形勝勸孫權以為治所及
劉備東過秣陵亦勸權居之權於是作石頭城徙治秣
陵改秣陵為建業(秣陵屬丹陽郡本金陵也秦始皇改/孫權改曰建業後避晉愍帝諱改曰)
(建康石頭城在今建康城西二里金陵志石頭城去臺/城九里南合秦淮水張舜民曰石頭城者天生城壁有)
(如城然在清涼寺北覆舟山上江行自北來者循石頭/城轉入秦淮陸游曰龍灣望石頭山不甚高然峭立江)
(中繚繞如垣牆清涼寺距石頭里餘西望宣化渡及厯/陽諸山宋白曰晉平吴分為二邑自淮水南為秣陵北)
(為建業江表傳紘謂權曰秣林楚武王所置名為金陵/地勢岡阜連石頭昔秦始皇東巡經此縣望氣者云金)
(陵地形有王者都邑之氣故掘斷連岡改名秣陵今處/所具存宜為都邑獻帝春秋又載權曰秣陵有小江百)
(餘里可以安大船吾方理水軍當移據之又據晉書郗/隆傳隆為揚州刺史鎮秣陵齊王冋檄令赴討趙王倫)
(隆停檄不下時王邃鎮石頭隆軍西赴邃者甚衆隆遣/從事于牛渚禁之不得止將士卷邃攻殺隆則石頭在)
(牛渚西詳考是事秣陵軍將赴邃欲自/牛渚而西勤王也石頭自在牛渚東)　吕䝉聞曹操
欲東兵説孫權夾濡須水口立塢(説輸芮翻賢曰濡須/水名在今和州厯陽)
(縣西南孫權夾水立塢狀如偃月杜佑曰濡須水在厯/陽西南百八十里余據濡須水出巢湖在今無為軍北)
(二十五里濡須塢在/今巢縣東南四十里)諸將皆曰上岸擊賊(上時/掌翻)洗足入
船何用塢為䝉曰兵有利鈍戰無百勝如有邂逅敵步
騎蹙人不暇及水其得入船乎權曰善遂作濡須塢冬
十月曹操東擊孫權　董昭言於曹操曰自古以來人
臣匡世未有今日之功有今日之功未有乆處人臣之
埶者也(處昌吕/翻下同)今明公恥有慙徳樂保名節(樂音/洛)然處
大臣之埶使人以大事疑已誠不可不重慮也(重直/用翻)乃
與列侯諸將議以丞相宜進爵國公九錫備物以彰殊
勲(賢曰禮含文嘉曰九錫一曰車馬二曰衣服三日樂/器四曰朱户五曰納陛六曰虎賁百人七曰斧鉞八)
(曰弓矢九曰秬鬯謂之九錫錫予也九錫皆如其徳左/傳曰分魯公以大路大旂夏后氏之璜封父之繁弱祝)
(宗卜史備/物典策)荀彧以為曹公本興義兵以匡朝寧國(朝直/遙翻)
秉忠貞之誠守退讓之實君子愛人以徳(記檀弓曽子/曰君子之愛)
(人也以徳細人之/愛人也以姑息)不宜如此操由是不悦及擊孫權表
請彧勞軍於譙(勞力/到翻)因輒留彧以侍中光祿大夫持節
叅丞相軍事(輒言專/輒也)操軍向濡須彧以疾留夀春飲藥
而卒(彧傳云操饋之食發視乃空器也於是飲藥而卒/  考異曰陳志彧傳曰以憂薨范書彧傳曰操饋)
(之食發視乃空器也於是飲藥而卒孫盛魏氏春秋亦/同按彧之死操隱其誅陳夀云以憂卒盖闕疑也今不)
(正言其飲藥恐後世為人/上者謂隱誅可得而行也)彧行義修整而有智謀好推
賢進士故時人皆惜之(行下孟翻/好呼到翻)
　臣光曰孔子之言仁也重矣自子路冉求公西赤門
　人之高第令尹子文陳文子諸侯之賢大夫皆不足
　以當之而獨稱管仲之仁豈非以其輔佐齊桓大濟
　生民乎(論語孟武伯問子路仁乎子曰不知也又問/子曰由也千乘之國可使治其賦也不知其)
　(仁也求也何如曰求也千室之邑百乗之家可使為/之宰也不知其仁也赤也何如曰赤也束帶立于朝)
　(可使與賔客言也不知其仁也子張問曰令尹子文/三仕為令尹無喜色三已之無慍色舊令尹之政必)
　(以告新令尹何如子曰忠矣曰仁矣乎曰未知焉得/仁崔子弑齊君陳文子有馬十乗棄而違之至於他)
　(邦則曰猶吾大夫崔子也違之之一邦則又曰猶吾/大夫崔子也違之何如子曰清矣曰仁矣乎曰未知)
　(焉得仁子貢曰管仲非仁者與桓公殺公子糾不能/死又相之子曰管仲相桓公霸諸侯一匡天下民到)
　(于今受其賜㣲管仲吾其被髪左衽矣豈若匹夫匹/婦之為諒也自經于溝瀆而莫之知也子路曰桓公)
　(殺公子糾召忽死之管仲不死曰未仁乎子曰桓公/九合諸侯不以兵車管仲之力也如其仁如其仁)
　齊桓之行若狗彘管仲不羞而相之(行下孟翻/相息亮翻)其志
　葢以非桓公則生民不可得而濟也漢末大亂羣生
　塗炭自非高世之才不能濟也然則荀彧捨魏武將
　誰事哉齊桓之時周室雖衰未若建安之初也建安
　之初四海蕩覆尺土一民皆非漢有荀彧佐魏武而
　興之舉賢用能訓卒厲兵决機發策征伐四克遂能
　以弱為彊化亂為治(治直/吏翻)十分天下而有其八其功
　豈在管仲之後乎管仲不死子糾而荀彧死漢室其
　仁復居管仲之先矣(復扶/又翻)而杜牧乃以為彧之勸魏
　武取兖州則比之髙光官渡不令還許則比之楚漢
　及事就功畢乃欲邀名於漢代譬之教盜穴牆發匱
　而不與同挈得不為盜乎臣以為孔子稱文勝質則
　史(見論/語)凡為史者記人之言必有以文之然則比魏
　武於高光楚漢者史氏之文也豈皆彧口所言邪用
　是貶彧非其罪矣且使魏武為帝則彧為佐命元功
　與蕭何同賞矣彧不利此而利於殺身以邀名豈人
　情乎
十二月有星孛於五諸侯(晉天文志曰五諸侯五星在/東井北又太㣲南蕃左執法)
(東北一星曰謁者謁者東北三星曰三公三公北三星/曰九卿九卿西五星曰内五諸侯内侍天子不之國也)
(孛蒲/内翻)　劉備在葭萌龎統言于備曰今隂選精兵晝夜
兼道徑襲成都劉璋既不武又素無豫備大軍卒至(卒/讀)
(曰/猝)一舉便定此上計也楊懐髙沛璋之名將各仗彊兵
據守闗頭(即白水/闗頭也)聞數有牋諌璋(數所/角翻)使發遣將軍還
荆州將軍遣與相聞説荆州有急欲還救之並使裝束
外作歸形此二子既服將軍英名又喜將軍之去計必
乗輕騎來見將軍因此執之進取其兵乃向成都此中
計也退還白帝(白帝即巴東魚復縣城也公孫述據/成都自稱白帝改魚復曰白帝城)連
引荆州徐還圖之此下計也若沈吟不去(沈持/林翻)將致大
困不可乆矣備然其中計及曹操攻孫權權呼備自救
備貽璋書曰孫氏與孤本為脣齒而闗羽兵弱今不往
救則曹操必取荆州轉侵州界(州界謂/益州界)其憂甚於張魯
魯自守之賊不足慮也因求益萬兵及資糧璋但許兵
四千其餘皆給半備因激怒其衆曰吾為益州征彊敵
師徒勤瘁(瘁秦/醉翻)而積財吝賞何以使士大夫死戰乎張
松書與備及灋正曰今大事垂立如何釋此去乎松兄
廣漢太守肅恐禍及已因發其謀於是璋收斬松敕關
戍諸將文書皆勿復得與備關通(復扶/又翻)備大怒召璋白
水軍督楊懐高沛責以無禮斬之(責其無客/主之禮也)勒兵徑至
關頭并其兵進據涪城(此用龎統/之中計也)
十八年春正月曹操進軍濡須口號步騎四十萬攻破
孫權江西營(大江東北流故自厯陽至濡須口/皆謂之江西而建業謂之江東)𫉬其都
督公孫陽權率衆七萬禦之相守月餘操見其舟船器
仗軍伍整肅歎曰生子當如孫仲謀(孫權字/仲謀)如劉景升
兒子豚犬耳權為牋與操説春水方生公宜速去别紙
言足下不死孤不得安操語諸將曰(語牛/倨翻)孫權不欺孤
乃徹軍還　庚寅詔并十四州復為九州(十四州司豫/冀兖徐青荆)
(揚益梁雍并幽交也復為九州者割司州之河東河内/馮翊扶風及幽并二州皆入冀州凉州所統悉入雍州)
(又以司州之京兆入焉又以司州之𢎞農河南入豫州/交州并入荆州則省司凉幽并而復禹貢之九州矣此)
(曹操自領冀州牧欲廣/其所統以制天下耳)　夏四月曹操至鄴　初曹操
在譙恐濵江郡縣為孫權所略欲徙令近内(近其/靳翻)以問
揚州别駕蔣濟曰昔孤與袁本初對軍官渡徙燕白馬
民民不得走賊亦不敢鈔(事見六十三卷建安五年燕/縣白馬縣皆屬東郡燕春秋)
(之南燕國也賢曰燕故城今滑/州胙城縣鈔楚交翻燕于賢翻)今欲徙淮南民何如對
曰是時兵弱賊彊不徙必失之自破袁紹以來明公威
震天下民無他志人情懐土實不樂徙(樂音/洛)懼必不安
操不從既而民轉相驚自廬江九江鄿春廣陵户十餘
萬皆東渡江(鄿春縣本屬江夏郡沈約曰吳立/鄿春郡此據吳志書之也鄿音祁)江西遂
虛合淝以南惟有皖城(皖縣屬廬江郡賢曰今舒州/懐寧縣師古曰皖音胡管翻)濟
後奉使詣鄴(使疏/吏翻)操迎見大笑曰本但欲使避賊乃更
驅盡之拜濟丹陽太守(丹陽郡已屬孫權/濟不得之郡也)　五月丙申
以冀州十郡封曹操為魏公(時以冀州之河東河内魏/郡趙國中山常山鉅鹿安)
(平甘陵平原凡/十郡為魏國)以丞相領冀州牧如故又加九錫大輅
戎輅各一𤣥牡二駟衮冕之服赤舄副焉(毛萇曰赤舄/人君之盛屨)
(也釋舄複履也鄭𤣥曰複下曰舄鄭/衆曰舄有三等赤舄為上冕服之舄)軒縣之樂八佾之
舞(周禮樂縣之位王宫縣諸侯軒縣鄭衆曰宫縣四而/縣軒縣去其一面縣讀曰懸舞佾之數天子八諸侯)
(六杜預曰八佾八八六十四人六佾六六三十六人服/䖍曰天子八八諸侯六八大夫四八士二八宋傳隆曰)
(鄭伯納晉悼公女樂二八晉以一八賜/魏絳此樂以八人為列之證也佾音逸)朱户以居納陛
以登虎賁之士三百人鈇鉞各一彤弓一彤矢百玈弓
十玈矢千(玈與盧同/黑色也)秬鬯一卣珪瓚副焉　大雨水
益州從事廣漢鄭度聞劉備舉兵謂劉璋曰左將軍懸
軍襲我兵不滿萬士衆未附軍無輜重(重直/用翻)野糓是資
其計莫若盡驅巴西梓潼民内涪水以西(梓潼縣屬武/廣漢郡漢)
(帝元鼎元年置以縣倚梓林而枕潼水為名建安二十/二年劉備分立梓潼郡班志梓潼有五婦山駞水所出)
(南入涪應劭曰涪水出廣漢南入漢水經曰涪水出廣/漢涪縣西北東至廣漢與梓潼水合又西南流又南入)
(于墊江註云涪水出廣漢屬國剛氏道徼外梓/潼水即五婦水也同入于墊江即所謂内水也)其倉廩
野榖一皆燒除高壘深溝靜以待之彼至請戰勿許乆
無所資不過百日必將自走走而擊之此必禽耳劉備
聞而惡之(惡烏/路翻)以問法正正曰璋終不能用無憂也璋
果謂其羣下曰吾聞拒敵以安民未聞動民以避敵也
不用度計璋遣其將劉璝冷苞張任鄧賢吳懿等拒備
皆敗退保緜竹(璝姑回翻又胡隈翻冷魯杏翻姓也按/本或作泠泠音魯經翻緜竹縣屬廣漢)
(郡唐屬漢州九域志/在州東北九十三里)懿詣軍降(降户江/翻下同)璋復遣䕶軍南
陽李嚴江夏費觀督緜竹諸軍(復扶又翻下同夏/户雅翻費父沸翻)嚴觀
亦率其衆降於備備軍益彊分遣諸將平下屬縣劉璝
張任與璋子循退守雒城(雒縣屬廣漢郡雒水/所出唐為漢州治所)備進軍
圍之任勒兵出戰於鴈橋(鴈江在雒縣南曾有/金鴈故名為鴈橋)軍敗任
死　秋七月魏始建社稷宗廟　魏公操納三女為貴
人(自此以後曹操不書姓而冠以國操/三女長憲次節次華節後立為皇后)　初魏公操追
馬超至安定聞田銀蘇伯反引軍還參凉州軍事楊阜
言於操曰超有信布之勇甚得羌胡心若大軍還不設
備隴上諸郡非國家之有也(隴西南安漢陽永陽皆隴/上諸郡也獻帝起居注初)
(平四年分漢陽/上郡為永陽)操還超果率羌胡擊隴上諸郡縣郡縣
皆應之惟冀城奉州郡以固守(冀縣屬漢陽郡郡/及凉州刺史治焉)超盡
兼隴右之衆張魯復遣大將楊昂助之(復扶/又翻)凡萬餘人
攻冀城自正月至八月救兵不至刺史韋康遣别駕閻
溫出告急於夏侯淵(夏侯淵時/屯長安)外圍數重(重直/龍翻)溫夜從
水中潛出明日超兵見其迹遣追獲之超載溫詣城下
使告城中云東方無救(隴右在西方操在/闗東故曰東方)溫向城大呼
曰(呼火/故翻)大軍不過三日至勉之城中皆泣稱萬歳超雖
怒猶以攻城乆不下徐徐更誘溫冀其改意(誘音/酉)溫曰
事君有死無二而卿乃欲令長者出不義之言乎超遂
殺之已而外救不至韋康及太守欲降(降户/江翻)楊阜號哭
諫曰阜等率父兄子弟以義相勵有死無二以為使君
守此城(號户刀翻/為於偽翻)今柰何棄垂成之功陷不義之名乎
刺史太守不聽開城門迎超超入遂殺刺史太守自稱
征西將軍領并州牧督凉州軍事魏公操使夏侯淵救
冀未到而冀敗淵去冀二百餘里超來逆戰淵軍不利
氐王千萬反應超屯興國(氐王千萬畧陽清水氐種也/其後是為仇池之楊興國城)
(名/)淵引軍還㑹楊阜喪妻就超求假以𦵏之(喪息浪翻/假居訝翻)
(休假也求假猶古/之請告請急也)阜外兄天水姜叙為撫夷將軍擁兵
屯厯城(水經註厯城在西縣去仇池一百二十里後改/為建安城杜佑曰厯城在今同谷郡西七里去)
(仇池九十里宋白曰晉置/仇池郡於厯城今為成州)阜見叙及其母歔欷悲甚(歔/音)
(虛欷許既翻又/音希泣餘聲也)叙曰何為乃爾阜曰守城不能完君亡
不能死亦何面目以視息於天下(目之視物一出入/息之頃則一瞬)馬
超背父叛君虐殺州將(背蒲妹翻/將即亮翻)豈獨阜之憂責一州
士大夫皆蒙其恥君擁兵專制而無討賊心此趙盾所
以書弑君也(趙盾晉卿趙宣子也左傳趙穿攻靈公于/桃園宣子未出疆而復太史書曰趙盾弑)
(其君以示于朝宣子曰不然對曰子為/正卿亡不越境反不討賊非子而誰)超彊而無義多
釁易圖耳(易以/䜴翻)叙母慨然曰咄伯奕韋使君遇難亦汝
之負豈獨義山哉(咄當没翻姜叙字伯奕楊阜/字義山負罪負也難乃旦翻)人誰不
死死於忠義得其所也但當速發勿復顧我我自為汝
當之(復扶又翻/為于偽翻)不以餘年累汝也(累力/瑞翻)叙乃與同郡趙
昂尹奉武都李俊等合謀討超又使人至冀結安定梁
寛南安趙衢使為内應超取趙昂子月為質(質音/致)昂謂
妻異曰(據皇甫謐列女/傳異士氏女也)吾謀如是事必萬全當柰月何
異厲聲應曰雪君父之大恥喪元不足為重(喪息/浪翻)况一
子哉九月阜與叙進兵入鹵城(鹵城當在西/縣冀縣之間)昂奉據祁
山以討超(水經註祁山在嶓冡之西七十許里山上有/城極為險固漢水逕其南又曰祁山在上邽)
(西南二百四十里杜佑曰祁山在今同谷郡長道縣東/十里余據今西和州長道縣南十里有祁山古來南北)
(二岈有萬餘家諸葛亮表言祁山/去沮五百里有人萬户者此也)超聞之大怒趙衢因
譎説超使自出擊之(譎古穴翻/説輸芮翻)超出衢與梁寛閉冀城
門盡殺超妻子超進退失據乃襲厯城得叙母叙母罵
之曰汝背父之逆子殺君之桀賊(背父謂馬騰在鄴不/顧而反殺君謂殺韋)
(康也背/蒲妹翻)天地豈乆容汝而不早死敢以面目視人乎超
殺之又殺趙昂之子月楊阜與超戰身被五創超兵敗
遂南犇張魯(被皮義翻創初良翻十考異曰楊阜傳云/十七年九月武帝紀  八年超在漢陽復)
(因羌胡為害十九年正月趙衢等討超超犇漢中按姜/叙九月起兵超即應出討超出衢等即應閉門不應至)
(來年正月盖魏史書捷音/到鄴之月耳楊阜傳誤也)魯以超為都講祭酒(魯為五/斗米道)
(自號師君其來學者初名鬼卒後號祭酒各領部衆都/講祭酒者魯使學者都習老子五千文置都講祭酒位)
(次師/君)欲妻之以女(妻七/細翻)或謂魯曰有人若此不愛其親
焉能愛人(焉於/䖍翻)魯乃止操封討超之功侯者十一人賜
楊阜爵闗内侯　冬十一月魏初置尚書侍中六卿以
荀攸為尚書令凉茂為僕射(凉姓/茂名)毛玠崔琰常林徐奕
何䕫為尚書(魏置五曹尚書吏部/左民客曹五兵度支)王粲杜襲衛覬和洽
為侍中(自是以後侍中遂/以四人為定員)鍾繇為大理(大理漢廷/尉之職)王修
為大司農袁渙為郎中令行御史大夫事(郎中令漢光/禄勲之職)
陳羣為御史中丞(時以御史大夫為三公/以中丞為御史臺主)袁渙得賞賜
皆散之家無所儲乏則取之於人不為皦察之行(皦吉/了翻)
(行下/孟翻)然時人皆服其清時有傳劉備死者羣臣皆賀惟
渙獨否魏公操欲復肉刑令曰昔陳鴻臚以為死刑有
可加於仁恩者(臚陵/如翻)御史中丞能申其父之論乎(陳羣/父紀)
(為漢大/鴻臚)陳羣對曰臣父紀以為漢除肉刑而増加於笞
(事見十五卷/文帝十三年)本興仁惻而死者更衆所謂名輕而實重
者也名輕則易犯(易以/䜴翻)實重則傷民且殺人償死合於
古制至於傷人或殘毁其體而裁剪毛髪非其理也若
用古刑使淫者下蠶室盜者刖其足則永無淫放穿踰
之姦矣(下遐稼翻刖音月穿者/穿穴隙踰者踰垣牆)夫三千之屬(周穆王作/甫刑墨罰)
(之屬千劓罰之屬千剕罰之屬五百宫罰之/屬三百大辟之罰其屬二百五刑屬三千)雖未可悉復
若斯數者時之所患宜先施用漢律所殺殊死之罪仁所
不及也其餘逮死者可易以肉刑如此則所刑之與所
生足以相貿矣(貿易/也)今以笞死之灋易不殺之刑是重
人支體而輕人軀命也當時議者唯鍾繇與羣議同餘
皆以為未可行操以軍事未罷顧衆議而止
　資治通鑑卷六十六
