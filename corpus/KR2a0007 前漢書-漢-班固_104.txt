
　　唐正議大夫行秘書少監琅邪縣開國子顔師古注
　西域傳第六十六上
　　　(師古曰自烏孫國/已後分爲下卷)
西域以孝武時始通本三十六國其後稍分至五十餘
(師古曰司馬虎續漢書云/至于哀平有五十五國也)皆在匈奴之西烏孫之南南
北有大山中央有河東西六千餘里南北千餘里東則
接漢阸以玊門陽關(孟康曰二關皆在敦煌/西界師古曰阸塞也)西則限以
葱嶺(師古曰西河舊事云葱嶺其/山髙大上悉生葱故以名焉)其南山東出金城與
漢南山屬焉(師古曰屬聨/也音之欲反)其河有兩原一出葱嶺山一
出于闐(師古曰闐字與窴同/音徒賢反又徒見反)于闐在南山下其河北流
與葱嶺河合東注蒲昌海蒲昌海一名鹽澤者也去玉
門陽關三百餘里廣袤三百里(師古曰袤/長也音茂)其水亭居冬
夏不增減皆以爲潛行地下南出於積石爲中國河云
自玉門陽關出西域有兩道從鄯善傍南山北波河西
行至莎車爲南道(師古曰波河循河也鄯音上扇反傍/音歩浪反波音彼義反此下皆同也)
南道西踰葱嶺則出大月氏安息(師古曰/氏音支)自車師前王
庭隨北山波河西行至疏勒爲北道北道西踰葱嶺則
出大宛康居奄蔡焉耆西域諸國大率土著(師古曰言/著土地而)
(有常居不隨畜牧移/徙也著音直略反)有城郭田畜與匈奴烏孫異俗故
皆役屬匈奴(師古曰服屬於匈/奴爲其所役使也)匈奴西邊日逐王置僮
僕都尉使領西域常居焉耆危須尉黎間賦稅諸國取
富給焉(師古曰/給足也)自周衰戎狄錯居涇渭之北(師古曰/錯雜也)及
秦始皇攘郤戎狄築長城界中國(師古曰爲中/國之境界也)然西不
過臨洮(師古曰洮/音土髙反)漢興至于孝武事征四夷廣威徳而
張騫始開西域之迹其後票騎將軍撃破匈奴右地降
渾邪休屠王(師古曰/屠音除)遂空其地始築令居以西(師古曰/令音鈴)
(○宋祁曰集韻令音連/云令居縣名在金城郡)初置酒泉郡後稍發徙民充實
之分置武威張掖敦煌(師古曰敦/音徒門反)列四郡據兩關焉自
貳師將軍伐大宛之後西域震懼多遣使來貢獻漢使
西域者益得職(師古曰賞其勤/勞皆得拜職也)於是自敦煌西至鹽澤
徃徃起亭而輪臺渠犂皆有田卒數百人置使者校尉
領䕶(師古曰綂領保/䕶營田之事也)以給使外國者(師古曰收其所/種五榖以供之)至
宣帝時遣衛司馬使䕶鄯善以西數國及破姑師未盡
殄(師古曰雖破其/國未能滅之)分以爲車師前後王及山北六國時
漢獨䕶南道未能盡并北道也然匈奴不自安矣其後
日逐王畔單于將衆來降䕶鄯善以西使者鄭吉迎之
旣至漢封日逐王爲歸徳侯吉爲安遠侯是歲神爵三
年也乃因使吉并䕶北道故號曰都䕶都䕶之起自吉
置也(師古曰都猶總也/言總䕶南北之道)僮僕都尉由此罷匈奴益弱不
得近西域於是徙屯田田於北胥鞬(師古曰胥鞬地名/也胥音先餘反鞬)
(音居/言反)披莎車之地(師古曰/披分也)屯田校尉始屬都䕶都䕶督
察烏孫康居諸外國(師古曰/督視也)動静有變以聞可安輯安
輯之可撃撃之(師古曰輯/與集同)都䕶治烏壘城(○宋祁曰烏/壘下監本有)
(孫/字)去陽關二千七百三十八里與渠犂田官相近土地
肥饒於西域爲中故都䕶治焉至元帝時復置戊巳校
尉屯田車師前王庭是時匈奴東蒲類王兹力支將人
衆千七百餘人降都䕶都䕶分車師後王之西爲烏貪
訾離地以處之自宣元後單于稱藩臣西域服從其土
地山川王侯户數道里遠近翔實矣(師古曰翔與詳/同假借用耳)
出陽關自近者始曰婼羌(孟康曰婼音兒師/古曰音而遮反)婼羌國王
號去胡來王(師古曰言去離/胡戎來附漢也)去陽關千八百里(○宋祁/曰越本)
(八作/六)去長安六千三百里辟在西南不當孔道(師古曰/辟讀曰)
(僻孔道者穿山險而/爲道猶今言穴徑耳)戸四百五十口千七百五十勝兵
者五百人西與且末接(師古曰且/音子餘反)隨畜逐水草不田作
仰鄯善且末榖(師古曰頼以自給/也仰音牛向反)山有鐵自作兵兵有
弓矛服刀劒甲(劉徳曰服刀拍髀也師古/曰拍音貃髀音俾又音陛)西北至鄯善
乃當道云
鄯善國本名樓蘭王治扜泥城(師古曰扜/音一胡反)去陽關千六
百里去長安六千一百里户千五百七十口萬四千一
百勝兵二千九百十二人輔國侯卻胡侯(師古曰卻音/丘畧反其字)
(從卩卩音節/下皆類此)鄯善都尉撃車師都尉左右且渠撃車師
君各一人譯長二人西北去都䕶治所千七百八十五
里至山國千三百六十五里(師古曰此國山/居故名山國也)西北至車
師千八百九十里地沙鹵少田寄田仰榖旁國(師古曰/寄於它)
(國種田又糴旁國之/榖也仰音牛向反)國出玉多葭葦檉栁胡桐白草(孟/康)
(曰白草草之白者胡桐似桑而多曲師古曰檉栁河栁/也今謂之赤檉白草似莠而細無芒其乾􁆐時正白色)
(牛馬所嗜也胡桐亦似桐不類桑也蟲食其𣗳而沬出/下流者俗名爲胡桐淚言似眼淚也可以汗金銀也今)
(工匠皆用之流俗語訛呼淚為律檉音/丑成反○宋祁曰注文工字别本作匠)民隨畜牧逐水
草有驢馬多橐它(師古曰它古駝/字也音徒何反)能作兵與婼羌同初
武帝感張騫之言甘心欲通大宛諸國使者相望於道
一歲中多至十餘輩樓蘭姑師當道苦之(師古曰每供/給使者受其)
(勞費故/厭苦也)攻劫漢使王恢等又數爲匈奴耳目令其兵遮
漢使漢使多言其國有城邑兵弱易撃於是武帝遣從
票侯趙破奴將屬國騎及郡兵數萬撃姑師(師古曰屬/國謂諸外)
(國屬/漢也)王恢數爲樓蘭所苦上令恢佐破奴將兵破奴與
輕騎七百人先至虜樓蘭王遂破姑師因暴兵威以動
烏孫大宛之屬(師古曰暴/謂顯揚也)還封破奴爲浞野侯恢爲浩
侯(蘇林曰/浩音吴)於是漢列亭障至玉門矣樓蘭旣降服貢獻
匈奴聞發兵撃之於是樓蘭遣一子質匈奴一子質漢
後貳師軍撃大宛匈奴欲遮之貳師兵盛不敢當卽遣
騎因樓蘭候漢使後過者欲絶勿通時漢軍正任文將
兵屯玉門關爲貳師後距(師古曰後距者/居後以距敵)捕得生口知
狀以聞上詔文便道引兵捕樓蘭王將詣闕簿責王(師/古)
(曰以文簿一一責/之簿音歩戸反)對曰小國在大國間不兩屬無以自
安願徙國入居漢地上直其言遣歸國(師古曰以/其言爲直)亦因
使候伺匈奴匈奴自是不甚親信樓蘭征和元年樓蘭
王死國人來請質子在漢者欲立之質子常坐漢法下
𧖟室宫刑故不遣報曰侍子天子愛之不能遣其更立
其次當立者樓蘭更立王漢復責其質子亦遣一子質
匈奴後王又死匈奴先聞之遣質子歸得立爲王(師古/曰匈)
(奴在漢前聞樓蘭王/死故卽遣質子還也)漢遣使詔新王令入朝天子将加
厚賞樓蘭王後妻故繼母也謂王曰先王遣兩子質漢
皆不還奈何欲徃朝乎王用其計謝使曰新立國未定
願待後年入見天子然樓蘭國最在東垂近漢當白龍
堆乏水草常主發導負水儋糧送迎漢使又數爲吏卒
所宼懲艾不便與漢通(師古曰艾/讀曰乂)後復爲匈奴反間(師/古)
(曰間音/居莧反)數遮殺漢使其弟尉屠耆降漢具言状元鳳四
年大將軍霍光白遣平樂監傅介子徃刺其王介子輕
將勇敢士齎金幣揚言以賜外國爲名旣至樓蘭詐其
王欲賜之王喜與介子飲醉將其王屏語壯士二人從
後刺殺之貴人左右皆散走介子告諭以王負漢罪天
子遣我誅王當更立王弟尉屠耆在漢者漢兵方至毋
敢動自令滅國矣介子遂斬王嘗歸首(師古曰嘗歸者/其王名也昭紀)
(言安歸今此作嘗歸/紀傳不同當有誤者)馳傳詣闕(師古曰傳/音張戀反)縣首北闕下
封介子爲義陽侯乃立尉屠耆爲王更名其國爲鄯善
爲刻印章賜以宫女爲夫人備車騎輜重(師古曰重/音直用反)丞
相將軍率百官送至横門外(孟康曰横音光○宋祁曰/淳化本作丞相將軍百官)
(景徳監本及浙本作丞相率百官無/將軍字今越本作丞相將軍率百官)祖而遣之(師古曰/爲設祖)
(道之/禮也)王自請天子曰身在漢久今歸單弱而前王有子
在恐爲所殺國中有伊循城其地肥羙願漢遣一將屯
田積榖令臣得依其威重於是漢遣司馬一人吏士四
十人田伊循以填撫之(師古曰填/音竹刃反)其後更置都尉伊循
官置始此矣鄯善當漢道衝西通且末七百二十里自
且末以徃皆種五榖土地草木畜産作兵略與漢同有
異乃記云
且末國王治且末城去長安六千八百二十里户二百
三十口千六百一十勝兵三百二十人輔國侯左右將
譯長各一人西北至都䕶治所二千二百五十八里北
接尉犂南至小宛可三日行有蒲陶諸果西通精絶二
千里
小宛國王治扜零城(師古曰/扜音烏)去長安七千二百一十里
户百五十口千五十勝兵二百人輔國侯左右都尉各
一人西北至都䕶治所二千五百五十八里東與婼羌
接辟南不當道(師古曰辟讀曰/僻下皆類此)
精絶國王治精絶城去長安八千八百二十里户四百
八十口三千三百六十勝兵五百人精絶都尉左右將
譯長各一人北至都䕶治所二千七百二十三里南至
戎盧國四日行地阸陿西通扜彌四百六十里(師古曰/扜音烏)
戎盧國王治卑品城去長安八千三百里户二百四十
口千六百一十勝兵三百人東北至都䕶治所二千八
百五十八里東與小宛南與婼羌西與渠勒接辟南不
當道
扜彌國王治扜彌城去長安九千二百八十里户三千
三百四十口二萬四十勝兵三千五百四十人輔國侯
左右將左右都尉左右騎君各一人譯長二人東北至
都䕶治所三千五百五十三里南與渠勒東北與龜兹
西北與姑墨接(師古曰龜音/丘兹音慈)西通于闐三百九十里今
名寧彌
渠勒國王治鞬都城(師古曰鞬/音居言反)去長安九千九百五十
里戸三百一十口二千一百七十勝兵三百人東北至
都䕶治所三千八百五十二里東與戎盧西與婼羌北
與扜彌接
于闐國王治西城去長安九千六百七十里戸三千三
百口萬九千三百勝兵二千四百人輔國侯左右將左
右騎君東西城長譯長各一人東北至都䕶治所三千
九百四十七里南與婼羌接北與姑墨接于闐之西水
皆西流注西海其東水東流注鹽澤河原出焉(蘓林曰/即中國)
(河/也)多玉石(師古曰玉之璞也/一曰石之似玉也)西通皮山三百八十里
皮山國王治皮山城去長安萬五十里戸五百口三千
五百勝兵五百人左右將左右都尉騎君譯長各一人
東北至都䕶治所四千二百九十二里西南至烏秅國
千三百四十里(鄭氏曰烏秅音鷃拏師古曰烏音一加/反秅音直加反急言之聲如鷃拏耳非)
(正音/也)南與天篤接北至姑墨千四百五十里西南當罽
賔烏弋山離道西北通莎車三百八十里
烏秅國王治烏秅城(○劉敞曰/秅當作耗)去長安九千九百五十
里戸四百九十口二千七百三十三勝兵七百四十人
東北至都䕶治所四千八百九十二里北與子合蒲犂
西與難兠接山居田石間有白草累石爲室民接手飲
(師古曰自髙山下谿澗中飲/水故接連其手如猿之爲)出小歩馬(孟康曰種小能/歩也師古曰此)
(說非也小細也細歩言其能蹀足卽今/所謂百歩千跡者也豈謂其小種乎)有驢無牛其西
則有縣度(師古曰縣䋲而度/也縣古懸字耳)去陽關五千八百八十八
里去都䕶治所五千二十里縣度者石山也谿谷不通
以繩索相引而度云
西夜國王號子合王治呼犍谷(師古曰犍/音鉅言反)去長安萬二
百五十里戸三百五十口四千勝兵千人東北到都䕶
治所五千四十六里東與皮山西南與烏秅北與莎車
西與蒲犂接蒲犂及依耐無雷國(師古曰耐/音奴代反)皆西夜類
也西夜與胡異其種類羌氐行國(師古曰言/不土著也)隨畜逐水
草徃來而子合土地出玉石
蒲犂國王治蒲犂谷去長安九千五百五十里戸六百
五十口五千勝兵二千人東北至都䕶治所五千三百
九十六里東至莎車五百四十里北至疏勒五百五十
里南與西夜子合接西至無雷五百四十里候都尉各
一人寄田莎車種俗與子合同
依耐國王治去長安萬一百五十里戸一百二十五口
六百七十勝兵三百五十人東北至都䕶治所二千七
百三十里至莎車五百四十里至無雷五百四十里北
至疏勒六百五十里南與子合接俗相與同(師古曰與/子合同風)
(俗/也)少榖寄田疏勒莎車
無雷國王治盧城去長安九千九百五十里戸千口七
千勝兵三千人東北至都䕶治所二千四百六十五里
南至蒲犂五百四十里南與烏秅北與捐毒西與大月
氏接(師古曰捐毒卽身毒天篤/也本皆一名語有輕重耳)衣服類烏孫俗與子合
同
難兠國王治去長安萬一百五十里户五千口三萬一
千勝兵八千人東北至都䕶治所二千八百五十里西
至無雷三百四十里西南至罽賔三百三十里南與婼
羌北與休循西與大月氏接(○劉奉世曰按婼羌小國/最近陽關去長安六千里)
(耳在都䕶之東而此渠勒于闐難兠之類去長安且萬/里東北行數千里乃至都䕶安得與婼羌相接必誤)
種五榖蒲陶諸果有銀銅鐵作兵與諸國同屬罽賔
罽賔國王治循鮮城去長安萬二千二百里不屬都䕶
戸口勝兵多大國也東北至都䕶治所六千八百四十
里東至烏秅國二千二百五十里東北至難兠國九日
行西北與大月氏西南與烏弋山離接昔匈奴破大月
氏大月氏西君大夏而塞王南君罽賔(師古曰君謂爲/之君也塞音先)
(得/反)塞種分散徃徃爲數國(師古曰卽所謂釋種/者也亦語有輕重耳)自疏勒
以西北休循捐毒之屬皆故塞種也罽賔地平温和有
目宿雜草竒木檀櫰梓竹漆(師古曰櫰音懐卽槐/之類也葉大而黒也)種五
穀蒲陶諸果糞治園田地下溼生稲冬食生菜其民巧
雕文刻鏤治宫室織罽刺文繡好治食有金銀銅錫以
爲器市列(師古曰市有列/肆亦如中國也)以金銀爲錢文爲騎馬幕爲
人面(張晏曰錢文面作騎馬形漫面作人面目也如淳/曰幕音漫師古曰幕卽漫耳無勞借音今所呼幕)
(皮者亦謂其/平而無文也)出封牛水牛象大狗沐猴孔爵(師古曰封/牛項上隆)
(起者也郭義恭廣志云罽賔大狗大如驢/赤色數里搖鞉以呼之沐猴卽彌猴也)珠璣珊瑚虎
魄璧流離(孟康曰流離青色如玉師古曰魏略云大秦/國出赤白黒黄青綠縹紺紅紫十種流離孟)
(言青色不博通也此蓋自然之物采澤光潤踰於衆玉/其色不恒今俗所用皆銷冶石汁加以衆藥灌而爲之)
(尤虚脆不貞/實非眞物)它畜與諸國同自武帝始通罽賔自以絶
遠漢兵不能至其王烏頭勞數剽殺漢使(師古曰剽劫/也音頻妙反)
烏頭勞死子代立遣使奉獻漢使關都尉文忠送其使
王復欲害忠忠覺之廼與容屈王子隂末赴共合謀攻
罽賔殺其王立隂末赴爲罽賔王授印綬後軍候趙徳
使罽賔與隂末赴相失(師古曰相/失意也)隂末赴鎻琅當徳(師/古)
(曰琅當長鎻也若今之/禁繫人鎻矣琅音郎)殺副已下七十餘人遣使者上
書謝孝元帝以絶域不錄放其使者於縣度絕而不通
成帝時復遣使獻謝罪漢欲遣使者報送其使杜欽說
大將軍王鳳曰前罽賔王隂末赴本漢所立後卒畔逆
(師古曰/卒終也)夫徳莫大於有國子民罪莫大於執殺使者所
以不報恩不懼誅者自知絶遠兵不至也有求則卑辭
無欲則驕嫚終不可懐服凡中國所以爲通厚蠻夷㥦
快其求者爲壤比而爲宼也(師古曰比近也爲其土壤/接近能爲宼也㥦音苦頰)
(反比音/頻寐反)今縣度之阸非罽賔所能越也其郷慕不足以
安西域(師古曰郷/讀曰嚮)雖不附不能危城郭(師古曰城郭總/謂西域諸國也)
前親逆節惡暴西域(師古曰暴/謂章露也)故絶而不通今悔過來
而無親屬貴人奉獻者皆行賈賤人欲通貨市買以獻
爲名故煩使者送至縣度恐失實見欺凡遣使送客者
欲爲防䕶宼害也起皮山南更不屬漢之國四五(師古/曰言)
(經歴不屬漢者凡四/五國也更音工衡反)斥候士百餘人五分夜撃刁斗自
守(師古曰夜有五更故分而/持之也刁斗觧在李廣傳)尚時爲所侵盗驢畜負糧
須諸國稟食得以自贍(師古曰稟給也贍足也/食讀曰飤以下並同)國或貧
小不能食或桀黠不肯給擁彊漢之節餒山谷之間(師/古)
(曰餒飢也/音能賄反)乞匄無所得(師古曰匄亦乞/也音工大反)離一二旬則人
畜棄捐曠野而不反(師古曰離亦/歴也曠空也)又歴大頭痛小頭痛
之山赤土身熱之阪令人身熱無色頭痛嘔吐驢畜盡
然(師古曰嘔/音一口反)又有三池盤石阪道陿者尺六七寸長者
徑三十里臨崢嶸不測之深(師古曰崢嶸深險之貌/也崢音仕耕反嶸音宏)行
者騎歩相持䋲索相引二千餘里乃到縣度畜隊未半
阬谷盡靡碎(師古曰隊亦墮也靡散/也隊音直類反靡音縻)人墯埶不得相收
視險阻危害不可勝言聖王分九州制五服(師古曰九/州冀兗豫)
(青徐荆揚梁雍也/五服侯甸綏要荒)務盛内不求外今遣使者承至尊之
命送蠻夷之賈勞吏士之衆渉危難之路罷弊所恃以
事無用(師古曰罷讀曰疲所恃謂中國/之人也無用謂遠方蠻夷之國)非久長計也使
者業已受節可至皮山而還(師古曰言已立計遣之/不能卽止可至皮山也)於
是鳳白從欽言罽賔實利賞賜賈市其使數年而壹至
云
烏弋山離國王去長安萬二千二百里不屬都䕶戸口
勝兵大國也東北至都䕶治所六十日行東與罽賔北
與撲挑(○宋祁曰景/本挑作桃)西與犂靬條支接(師古曰撲音布/木反犂讀與驪)
(同靬音鉅連/反又鉅言反)行可百餘日乃至條支國臨西海暑溼田
稲有大鳥卵如甕(師古曰甕汲水/缾也音於龍反)人衆甚多徃徃有小
君長安息役屬之以爲外國(師古曰安息以條支/爲外國如言蕃國也)善眩
(師古曰眩讀與幻/同解在張騫傳)安息長老傳聞條支有弱水西王母
亦未嘗見也(師古曰𤣥中記云昆侖之弱水鴻毛不能/起也爾雅曰觚竹北户西王母日下謂之)
(四荒/也)自條支乗水西行可百餘日近日所入云烏弋地
暑熱莽平(師古曰言有草莽而平坦/也一曰莽莽平野之貌)其草木畜産五穀
果菜食飲宫室市列錢貨兵器金珠之屬皆與罽賔同
而有桃拔師子犀牛(孟康曰桃拔一名符拔似鹿長尾/一角者或爲天鹿兩角者或爲辟)
(邪師子似虎正黄有􁊝耏尾端茸毛大如斗師古曰師/子卽爾雅所謂狻猊也狻音酸猊音倪拔音歩葛反耏)
(亦頰旁毛也音/而茸音人庸反)俗重妄殺(師古曰重難也言/其仁愛不妄殺也)其錢獨文
爲人頭幕爲騎馬以金銀飾杖(師古曰杖謂所持/器也音直亮反)絶遠
漢使希至自玉門陽關出南道歴鄯善而南行至烏弋
山離南道極矣轉北而東得安息
安息國王治番兠城(蘇林曰/番音盤)去長安萬一千六百里不
屬都䕶北與康居東與烏弋山離西與條支接土地風
氣物類所有民俗與烏弋罽賔同亦以銀爲錢文獨爲
王面幕爲夫人面王死輙更鑄錢有大馬爵(師古曰廣/志云大爵)
(頸及膺身蹄似槖駝色蒼舉頭髙八九尺張翅/丈餘食大麥○宋祁曰注文張翅下當有舉字)其屬小
大數百城地方數千里最大國也臨嬀水商賈車船行
旁國書革旁行爲書記(服䖍曰横行爲書記也師古曰/今西方胡國及南方林邑之徒)
(書皆横行不直下也/革謂皮之不柔者)武帝始遣使至安息王令將將二
萬騎迎於東界東界去王都數千里行比至過數十城
人民相屬(師古曰屬聨/也音之欲反)因發使隨漢使者來觀漢地以
大鳥卵及犂靬眩人獻於漢天子大說(師古曰說/讀曰悅)安息
東則大月氏
大月氏國王治監氏城去長安萬一千六百里不屬都
䕶戸十萬口四十萬勝兵十萬人東至都䕶治所四千
七百四十里西至安息四十九日行南與罽賔接土地
風氣物類所有民俗錢貨與安息同出一封橐駝(師古/曰脊)
(上有一封也封言其隆髙若封/土也今俗呼爲封牛封音峯)大月氏本行國也隨畜
移徙與匈奴同俗控弦十餘萬故彊輕匈奴(師古曰自/恃其彊盛)
(而輕易/匃奴也)本居敦煌祁連間至冒頓單于攻破月氏而老
上單于殺月氏以其頭爲飲器月氏乃遠去過大宛西
擊大夏而臣之(師古曰解/在張騫傳)都媯水北爲王庭其餘小衆
不能去者保南山羌號小月氏大夏本無大君長城邑
徃徃置小長民弱畏戰故月氏徙來皆臣畜之共禀漢
使者(師古曰同/受節度也)有五翖侯(師古曰翖/卽翕字)一曰休宻翖侯治
和墨城去都䕶二千八百四十一里去陽關七千八百
二里二曰雙靡翖侯治雙靡城去都䕶三千七百四十
一里去陽關七千七百八十二里三曰貴霜翖侯治䕶
澡城(師古曰/澡音藻)去都䕶五千九百四十里去陽關七千九
百八十二里四曰肸頓翖侯(師古曰肸/音許乙反)治薄茅城去都
䕶五千九百六十二里去陽關八千二百二里五曰髙
附翖侯治髙附城去都䕶六千四十一里去陽關九千
二百八十三里凡五翖侯皆屬大月氏
康居國王冬治樂越匿地(師古曰樂/音來各反)到卑闐城(師古曰/闐音徒)
(干/反)去長安萬二千三百里不屬都䕶至越匿地馬行七
日至王夏所居蕃内九千一百四里(師古曰王每冬寒/夏暑則徙别居不)
(一/處)戸十二萬口六十萬勝兵十二萬人東至都䕶治所
五千五百五十里與大月氏同俗東羈事匈奴(師古曰/爲匈奴)
(所羈/牽也)宣帝時匈奴乖亂五單于並爭漢擁立呼韓邪單
于而郅支單于怨望殺漢使者西阻康居(師古曰依其/險阻以自保)
(固/也)其後都䕶甘延壽副校尉陳湯發戊巳校尉西域諸
國兵至康居誅滅郅支單于語在甘延壽陳湯傳是歲
元帝建昭三年也至成帝時康居遣子侍漢貢獻然自
以絶遠獨驕嫚不肯與諸國相望都䕶郭舜數上言夲
匈奴盛時非以兼有烏孫康居故也及其稱臣妾非以
失二國也漢雖皆受其質子然三國内相輸遺交通如
故亦相候伺見便則發合不能相親信離不能相臣役
以今言之結配烏孫竟未有益反爲中國生事然烏孫
旣結在前今與匈奴俱稱臣義不可距而康居驕黠訖
不肯拜使者(師古曰/訖竟也)都䕶吏至其國坐之烏孫諸使下
王及貴人先飲食已乃飲㗖都䕶吏(師古曰飲音於禁/反㗖音徒濫反)
故爲無所省以夸旁國(師古曰言故不/省視漢使也)以此度之何故
遣子入侍其欲賈市爲好辭之詐也匈奴百蠻大國(師/古)
(曰於百蠻之/中最大國也)今事漢甚備聞康居不拜且使單于有自
下之意(師古曰言單于見康居不事漢以之/為髙自以事漢爲太卑而欲改志也)宜歸其侍
子絶勿復使(師古曰不通/使於其國也)以章漢家不通無禮之國敦
煌酒泉小郡及南道八國給使者徃來人馬驢橐駝食
皆苦之(師古曰言二郡八國/皆以此事爲困苦)空罷耗所過送迎驕黠絶
遠之國(師古曰所過所經過之處驕黠謂/康居使也罷讀曰疲耗音呼到反)非至計也漢
爲其新通重致遠人(師古曰以此/聲名爲重也)終羈縻而未絶其康
居西北可二千里有奄蔡國控弦者十餘萬人與康居
同俗臨大澤無崖蓋北海云康居有小王五一曰蘇䪥
王治蘇䪥城(師古曰䪥/音下戒反)去都䕶五千七百七十六里去
陽關八千二十五里二曰附墨王治附墨城去都䕶五
千七百六十七里去陽關八千二十五里三曰窳匿王
(師古曰/窳音庾)治窳匿城去都䕶五千二百六十六里去陽關
七千五百二十五里四曰罽王治罽城去都䕶六千二
百九十六里去陽關八千五百五十五里五曰奥鞬王
(師古曰奥音於六/反鞬音居言反)治奥鞬城去都䕶六千九百六里去
陽關八千三百五十五里凡五王屬康居
大宛國王治貴山城去長安萬二千五百五十里戸六
萬口三十萬勝兵六萬人副王輔國王各一人東至都
䕶治所四千三十一里北至康居卑闐城千五百一十
里西南至大月氏六百九十里北與康居南與大月氏
接土地風氣物類民俗與大月氏安息同大宛左右以
蒲陶爲酒富人藏酒至萬餘石久者至數十歲不敗俗
耆酒馬耆目宿(師古曰耆/讀曰嗜)宛别邑七十餘城多善馬馬
汗血言其先天馬子也(孟康曰言大宛國有髙山其上/有馬不可得因取五色母馬置)
(其下與集生駒皆汗/血因號曰天馬子云)張騫始爲武帝言之上遣使者持
千金及金馬以請宛善馬宛王以漢絕遠大兵不能至
愛其寳馬不肯與漢使妄言(師古曰謂/詈辱宛王)宛遂攻殺漢使
取其財物於是天子遣貳師將軍李廣利將兵前後十
餘萬人伐宛連四年宛人斬其王母寡首獻馬三千匹
漢軍乃還語在張騫傳貳師旣斬宛王更立貴人素遇
漢善者名昧蔡爲宛王(師古曰昧音秣/蔡音千曷反)後歲餘宛貴人
以爲昧蔡讇使我國遇屠(師古曰讇/古謟字)相與共殺昧蔡立
母寡弟蟬封爲王遣子入侍質於漢漢因使使賂賜鎭
撫之又發使十餘輩抵宛西諸國(師古曰/抵至也)求竒物因風
諭以伐宛之威(師古曰風/讀曰諷)宛王蟬封與漢約歲獻天馬
二匹漢使采蒲陶目宿種歸天子以天馬多又外國使
來衆益種蒲陶目宿離宫館旁極望焉(師古曰今北道/諸州舊安定北)
(地之境徃徃有目宿/者皆漢時所種也)自宛以西至安息國雖頗異言然
大同自相曉知也其人皆深目多須䫇善賈市爭分銖
貴女子女子所言丈夫乃決正其地皆絲漆不知鑄鐵
器及漢使亡卒降敎鑄作它兵器(師古曰漢使至其國/及有亡卒降其國者)
(皆教/之也)得漢黄白金輙以爲器不用爲幣自烏孫以西至
安息近匈奴匈奴嘗困月氏(師古曰/困苦也)故匈奴使持單于
一信到國國傳送食(師古曰言畏之/甚也食讀曰飤)不敢留苦(師古曰/不敢留)
(連及困/苦之也)及至漢使非出幣物不得食不市畜不得騎所
以然者以遠漢而漢多財物(師古曰遠/音于萬反)故必市乃得所
欲及呼韓邪單于朝漢後咸尊漢矣
桃槐國王去長安萬一千八十里(師古曰/槐音囬)戸七百口五
千勝兵千人
休循國王治鳥飛谷在葱領西去長安萬二百一十里
戸三百五十八口千三十勝兵四百八十人東至都䕶
治所三千一百二十一里至捐毒衍敦谷二百六十里
西北至大宛國九百二十里西至大月氏千六百一十
里民俗衣服類烏孫因畜隨水草本故塞種也
捐毒國王治衍敦谷去長安九千八百六十里戸三百
八十口千一百勝兵五百人東至都䕶治所二千八百
六十一里至疏勒南與葱領屬(師古曰屬聨/也音之欲反)無人民西
上葱領則休循也西北至大宛千三十里北與烏孫接
衣服類烏孫隨水草依葱領本塞種也
莎車國王治莎車城去長安九千九百五十里戸二千
三百三十九口萬六千三百七十三勝兵三千四十九
人輔國侯左右將左右騎君備西夜君各一人都尉二
人譯長四人東北至都䕶治所四千七百四十六里西
至疏勒五百六十里西南至蒲犂七百四十里有鐵山
出青玉宣帝時烏孫公主小子萬年莎車王愛之莎車
王無子死死時萬年在漢莎車國人計欲自託於漢又
欲得烏孫心卽上書請萬年爲莎車王漢許之遣使者
奚充國送萬年萬年初立暴惡國人不說(師古曰說/讀曰悅)莎
車王弟呼屠徵殺萬年并殺漢使者自立爲王約諸國
背漢㑹衛侯馮奉世使送大宛客卽以便宜發諸國兵
撃殺之更立它昆弟子爲莎車王還拜奉世爲光祿大
夫是歲元康元年也
疏勒國王治疏勒城去長安九千三百五十里戸千五
百一十口萬八千六百四十七勝兵二千人疏勒侯撃
胡侯輔國侯都尉左右將左右騎君左右譯長各一人
東至都䕶治所二千二百一十里南至莎車五百六十
里有市列西當大月氏大宛康居道也
尉頭國王治尉頭谷去長安八千六百五十里戸三百
口二千三百勝兵八百人左右都尉各一人左右騎君
各一人東至都䕶治所千四百一十一里南與疏勒接
山道不通西至捐毒千三百一十四里徑道馬行二日
田畜隨水草衣服類烏孫
　前漢書卷九十六上
　前漢書卷九十六上考證
西域傳本三十六國○(臣召南/)按荀悅漢紀列三十六
　國名目王應麟謂傳旣言三十六國皆在匈奴之西
　烏孫之南則烏孫不與矣又康居大月氏安息罽賔
　烏弋之屬皆以絶遠不在數中難兠屬罽賔亦不在
　數中大率祗就屬都䕶者計之也
漢使西域者益得職注師古曰賞其勤勞皆得拜職也
　○胡三省曰顔說非也此言漢使入西域諸國不敢
　輕忽爲得其職耳得職者不失其職也
是歲神爵三年也○(臣召南/)按宣紀是神爵二年事此
　三字訛通鑑考異已辨之矣
都䕶治烏壘城○宋白曰伊州伊吾郡漢伊吾盧地宣
　帝時鄭吉爲西域都䕶治烏壘城卽此(臣召南/)按本
　傳言烏壘城去陽關二千七百三十八里而車師國
　西南至都䕶治所千八百七里龜兹國東至都䕶治
　所三百五十里則烏壘尚在車師西南與龜兹相近
　非伊州伊吾地在車師之東者也伊吾地卽今哈密
　城後漢永平中始置宜禾都尉在前漢未聞其名宋
　白說非也
扜彌國傳今名寧彌○按此孟堅自据作史時言也後
　書曰拘彌國王居寧彌城
西夜國傳西夜國王號子合王○(臣召南/)按西夜與子
　合是二國後書云西夜國一名漂沙漢書誤云西夜
　子合是一國子合國居呼犍谷此則紏漢書之違也
無雷國傳北與捐毒西與大月氏接注師古曰捐毒卽
　身毒天篤也○(臣召南/)按天篤卽天竺也下文罽賔
　傳曰塞種分散徃徃爲數國師古曰塞種卽所謂釋
　種者也蓋卽浮屠氏國其種分散遍於諸國故又云
　自䟽勒以西北休循捐毒之屬皆故塞種後書傳之
　天竺卽此傳之捐毒而後世又曰印度國也
烏弋山離國傳行可百餘日乃至條支國臨西海○(臣/)
　(召南/)按後漢班超遣掾甘英窮臨西海而還蓋前漢
　使者但至烏弋莫有至條支者凡言條支所有皆傳
　聞也故後書紏此文之違
安息國傳治番兜城○番兜城後書作和櫝城又大月
　氏國治監氏城後書作藍氏城
康居國傳東羈事匃奴注師古云云○顧炎武曰言不
　純臣但羈縻事之與烏孫羈屬同意當用彼注刪此
　注
　
　
　
　
　
　
　
　
　前漢書卷九十六上考證
欽定四庫全書
　前漢書卷九十六下
　　漢　　蘭　　臺　　令　　