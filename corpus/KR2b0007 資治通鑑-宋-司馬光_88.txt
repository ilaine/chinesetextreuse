
　資治通鑑卷八十七　　　宋　司馬光　撰
　　　　　　　　　　　　　　胡三省　音註
　晉紀九(起屠維大荒落盡/重光協洽凡三年)
　　孝懐皇帝中
永嘉三年春正月辛丑朔熒惑犯紫微(紫微即/紫宫也)漢太史
令宣于修之(十考異曰晉春秋作鮮于修之今從載記/  六國春秋余按姓氏諸書有鮮于而無)
(宣/于)言于漢主淵曰不出三年必克洛陽蒲子﨑嶇難以
久安(﨑丘奇翻/嶇丘于翻)平陽氣象方昌請徙都之淵從之大赦
改元河瑞(時汾水得玉璽/淵因改元河瑞)　三月戊申高宻孝王略薨
以尚書左僕射山簡為征南將軍都督荆湘交廣四州
諸軍事鎮襄陽(代略/也)簡濤之子也嗜酒不恤政事表順
陽内史劉璠得衆心恐百姓劫璠為主詔徴璠為越騎
校尉(璠扶/元翻)南州由是遂亂父老莫不追思劉宏(史言劉/宏父子)
(得江漢/間民心)　丁巳太傅越自滎陽入京師(越自去年/徙屯滎陽)中書
監王敦謂所親曰太傅專執威權而選用表請尚書猶
以舊制裁之今日之來必有所誅帝之為太弟也與中
庶子繆播親善及即位以播為中書監繆𦙍為太僕卿
(太僕九卿也但晉官/未有卿字卿字衍)委以心膂帝舅散騎常侍王延尚
書何綏太史令高堂冲並參機宻越疑朝臣貳於己(散/悉)
(亶翻騎奇寄/翻朝直遥翻)劉輿潘滔勸越悉誅播等越乃誣播等欲
為亂乙丑遣平東將軍王秉帥甲士三千入宫執播等
十餘人於帝側付廷尉殺之(越因繆播兄弟以克河間/今又殺之權勢之爭可畏)
(哉帥讀/曰率)帝歎息流涕而已綏曽之孫也初何曽侍武帝
宴退謂諸子曰主上開創大業吾每宴見(見賢/遍翻)未嘗聞
經國逺圖惟說平生常事非貽厥孫謀之道也及身而
已後嗣其殆乎(嗣祥/吏翻)汝輩猶可以免指諸孫曰此屬必
及於難(難乃/旦翻)及綏死兄嵩哭之曰我祖其殆聖乎曽日
食萬錢猶云無下箸處(箸遟據/翻梜也)子劭日食二萬綏及弟
機羡汰侈尤甚與人書疏詞禮簡傲河内王尼見綏書
謂人曰伯蔚居亂世而矜豪乃爾其能免乎人曰伯蔚
聞卿言必相危害尼曰伯蔚比聞我言自已死矣(何綏/字伯)
(蔚比必寐翻及/也蔚紆勿翻)及永嘉之末何氏無遺種(種章/勇翻)
　臣光曰何曽議武帝偷惰取過目前不為逺慮知天
　下將亂子孫必與其憂(與讀/曰預)何其明也然身為僭侈
　使子孫承流卒以驕奢亡族(卒子/恤翻)其明安在哉且身
　為宰相知其君之過不以告而私語於家非忠臣也
太傅越以王敦為揚州刺史(為敦亂東/晉張本)　劉寔連年請
老朝廷不許尚書左丞劉坦上言古之養老以不事為
優(不事謂不/使任事也)不以吏之為重謂宜聽寔所守丁卯詔寔
以侯就第以王衍為太尉太傅越解兖州牧領司徒越
以頃來興事多由殿省(謂誅楊駿廢賈后誅趙王倫齊/王冏及討成都王頴及羊后太)
(子覃屢廢屢立/皆殿中人為之)乃奏宿衛有矦爵者皆罷之時殿中武
官並封矦由是出者略盡皆泣涕而去更使右衛將軍
何倫左衛將軍王秉領東海國兵數百人宿衛(自是帝/左右皆)
(越私/人)　左積弩將軍朱誕奔漢(武帝泰始四年罷振威/揚威䕶軍置左右積弩)
(將/軍)具陳洛陽孤弱勸漢主淵攻之淵以誕為前鋒都督
以滅晉大將軍劉景為大都督將兵攻黎陽克之乂敗
王堪於延澤沈男女三萬餘人於河(敗補邁翻/沈持林翻)淵聞之
怒曰景何面復見朕(復扶/又翻)且天道豈能容之吾所欲除
者司馬氏耳細民何罪黜景為平虜將軍(劉淵之識略/非聰曜所能)
(及/也)　夏大旱江漢河洛皆竭可涉(川竭亡/國之徴)　漢安東大
將軍石勒冦鉅鹿常山衆至十餘萬集衣冠人物别為
君子營(石勒起於胡羯餓𨽻而能如/此此其所以能跨有中原也)以趙郡張賔為謀
主刁膺為股肱䕫安孔萇支雄桃豹逯明為爪牙(姓譜/䕫子)
(之後以國為姓後趙支雄傳云其先月支胡人也桃春/秋魯邑以邑為姓一曰古高士左伯桃之後逯盧谷翻)
并州諸胡羯多從之(羯居/謁翻)初張賓好讀書(好呼/到翻)濶達有
大志常自比張子房及石勒狥山東賓謂所親曰吾歴
觀諸將無如此胡將軍者(勒本胡也故/謂之胡將軍)可與共成大業
乃提劒詣軍門大呼請見勒亦未之奇也賔數以䇿干
勒(呼火故翻/數所角翻)已而皆如所言勒由是奇之署為軍功曹
動靜咨之　漢主淵以王彌為侍中都督青徐兖豫荆
揚六州諸軍事征東大將軍青州牧與楚王聰共攻壺
闗以石勒為前鋒都督劉琨遣䕶軍黄肅韓述救之聰
敗述於西澗勒敗肅於封田皆殺之(西澗封田皆當在/壺闗東南敗補邁)
(翻白考異曰石勒載記肅作秀封/作  今從十六國春秋及劉琨集)太傅越遣淮南内史
王曠(秋考異曰十六國春/  作王廣今從帝紀)將軍施融曹超將兵拒聰等
曠濟河欲長驅而前融曰彼乘險閒出(閒古/莧翻)我雖有數
萬之衆猶是一軍獨受敵也且當阻水為固以量形埶
(量音/良)然後圖之曠怒曰君欲沮衆邪(沮在/呂翻)融退曰彼善
用兵曠闇於事勢吾屬今必死矣曠等於太行(行户/剛翻)與
聰遇戰於長平之間曠兵大敗融超皆死聰遂破屯留
長子(屯音/純)凡斬獲萬九千級上黨太守龎淳以壺闗降
漢(降户江翻琨考異曰十六國春秋/作劉惇劉  傳作襲醇今從帝紀)劉琨以都尉張倚
領上黨太守據襄垣(襄垣縣屬上黨郡宋白曰襄/垣趙襄子所築因以為名)初匈
奴劉猛死(見七十九卷武/帝太始八年)右賢王去卑之子誥升爰代
領其衆誥升爰卒子虎立居新興號鐵弗氏(鐵弗氏之/後為赫連)
(勃/勃)與白部鮮卑皆附於漢(部考異曰劉琨集作百/  今從後魏書晉書)劉琨
自將擊虎(將即亮翻使考異曰帝紀七月劉聰及王彌/圍壺闗琨  兵救之為聰所敗王廣等及聰)
(戰又敗龎淳以郡降賊十六國春秋淵五月遣聰攻壺/闗敗韓述黄肅六月晉遣王廣等來討七月戰于長平)
(晉師敗劉惇以壺闗降按劉琨集載六月癸巳琨答太/傅府書曰聰彌入上黨龎惇不能禦又曰安居失利韓)
(述授首封田之敗黄肅不還浹辰之間名將仍殄又曰/即重遣江陶都尉張倚領上黨太守疾據襄垣續遣鷹)
(揚將軍趙擬梁徐都尉李茂與倚併力輕行夜襲賊捐/弃輜車宵遁而退追尋討截獲三分之二當聰彌之未)
(走烏九劉虎搆為變逆西招白部遣使致任稱臣於淵/殘州困弱内外受敵輒背聰而討虎自四月八日攻圍)
(然則琨討虎以上事皆在四月以前也蓋晉漢/二史皆據奏報事畢而言之今依琨集為定)劉聰遣
兵襲晉陽不克　五月漢主淵封子裕為齊王隆為魯
王　秋八月漢主淵命楚王聰等進攻洛陽詔平北將
軍曹武等拒之皆為聰所敗(敗補/邁翻)聰長驅至宜陽自恃
驟勝怠不設備九月𢎞農太守垣延詐降(垣姓延名/降户江翻)夜
襲聰軍聰大敗而還王浚遣祁宏與鮮卑段務勿塵擊
石勒于飛龍山(隋地理志恒山郡石邑縣有飛龍山括/地志封龍山一名飛龍山在恒山鹿泉)
(縣南四/十五里)大破之勒退屯黎陽　冬十月漢主淵復遣楚
王聰王彌始安王曜汝隂王景帥精騎五萬冦洛陽(復/扶)
(又翻帥讀曰/率騎奇寄翻)大司空鴈門剛穆公呼延翼帥步卒繼之
(北狄傳匈奴四姓有呼延氏卜/氏蘭氏喬氏而呼延氏最貴)丙辰聰等至宜陽朝廷
以漢兵新敗不意其復至大懼辛酉聰屯西明門(西明/門洛)
(城西面南頭/第二門也)北宫純等夜帥勇士千餘人出攻漢壁斬
其征虜將軍呼延顥壬戌聰南屯洛水(洛水過/洛城南)乙丑呼
延翼為其下所殺其衆自大陽潰歸淵勑聰等還師聰
表稱晉兵微弱不可以翼顥死故還師固請留攻洛陽
淵許之太傅越嬰城自守戊寅聰親祈嵩山(嵩山在河/南陽城縣)
留平晉將軍安陽哀王厲冠軍將軍呼延朗督攝留軍
(冠古/玩翻)太傅參軍孫詢說越乗虛出擊朗斬之(說輸/芮翻)厲赴
水死王彌謂聰曰今軍既失利洛陽守備猶固運車在
陜糧食不支數日(聰自宜陽而東又南進屯于洛水既/為晉所敗運車在陜糧道隔絶陜失)
(冉/翻)殿下不如與龍驤還平陽(淵以族子曜為龍驤/大將軍驤思將翻)裹糧
發卒更為後舉下官亦收兵榖待命於兖豫不亦可乎
聰自以請留未敢還宣于修之言於淵曰嵗在辛未乃
得洛陽今晉氣猶盛大軍不歸必敗淵乃召聰等還
天水人訇琦等(訇呼/宏翻)殺成太尉李離尚書令閻式以梓
潼降羅尚(降户/江翻)成主雄遣太傅驤司徒雲司空璜攻之
不克雲璜戰死初譙周有子居巴西成巴西太守馬脫
殺之其子登詣劉宏請兵以復讐宏表登為梓潼内史
使自募巴蜀流民得二千人西上(上時/掌翻)至巴郡從羅尚
求益兵不得登進攻宕渠(宕渠縣漢屬巴郡自蜀以來/屬巴西郡賢曰宕渠故城在)
(今渠州流江縣/東北宕徒浪翻)斬馬脫食其肝㑹梓潼降登進據涪城
(涪音/浮)雄自攻之為登所敗(敗補/邁翻)　十一月甲申漢楚王
聰始安王曜歸于平陽王彌南出轘轅(轘音/環)流民之在
潁川襄城汝南南陽河南者數萬家(襄陽縣漢屬潁川/郡武帝泰始二年)
(分立襄/城郡)素為居民所苦皆燒城邑殺二千石長吏以應
彌(長知/兩翻)　石勒冦信都(信都縣漢屬信都國/後漢屬安平國晉同)殺冀州刺
史王斌(斌音/彬)王浚自領冀州詔車騎將軍王堪北中郎
將裴憲將兵討勒勒引兵還拒之魏郡太守劉矩以郡
降勒(降户/江翻)勒至黎陽裴憲棄軍奔淮南王堪退保倉垣
(倉垣城在陳留浚儀縣水經汴水出浚儀縣北東/逕倉垣城南即入梁縣之倉垣亭也城臨汴水)　十
二月漢主淵以陳留王歡樂為太傅(樂音/洛)楚王聰為大
司徒江都王延年為大司空遣都䕶大將軍曲陽王賢
與征北大將軍劉靈安北將軍趙固平北將軍王桑東
屯内黄(内黄縣屬魏郡應劭曰/陳留有外黄故加内云)王彌表左長史曹嶷行
安東將軍東徇青州且迎其家淵許之(嶷魚力翻為曹/嶷據青州張本)
(王彌家/在東萊)　初東夷校尉勃海李臻與王浚約共輔晉室
浚内有異志臻恨之和演之死也(見八十五卷惠/帝永興元年)别駕
昌黎王誕亡歸李臻說臻舉兵討浚臻遣其子成將兵
擊浚(咸考異曰燕書王誕傳成作/  今從李洪傳說輸芮翻)遼東太守龎本素與
臻有隙乗虚襲殺臻遣人殺成於無慮(無慮縣前漢屬/遼東後漢屬遼)
(東屬國晉省應劭曰慮音閭/周禮所謂其山醫巫閭是也)誕亡歸慕容廆詔以勃海
封釋代臻為東夷校尉龎本復謀殺之(廆乎罪翻/復扶又翻)釋子
悛勸釋伏兵請本收斬之悉誅其家(悛七倫翻/又且縁翻)
四年春正月乙丑朔大赦　漢主淵立單徴女為皇后
(單徴氐酋也歸漢見/上卷二年單音善)梁王和為皇太子大赦封子义為
北海王以長樂王洋為大司馬(樂音/洛)　漢鎮東大將軍
石勒濟河抜白馬王彌以三萬衆㑹之共冦徐豫兖州
二月勒襲鄄城(鄄音/絹)殺兖州刺史袁孚遂抜倉垣殺王
堪復北濟河攻冀州諸郡(復扶/乂翻)民從之者九萬餘口
成太尉李國鎮巴西帳下文石殺國以巴西降羅尚(降/户)
(江/翻)　太傅越徴建威將軍呉興錢璯(呉分呉郡丹陽置/呉興郡以自烏程)
(興故也璯/黄外翻)及揚州刺史王敦璯謀殺敦以反敦奔建業
告琅邪王睿璯遂反進冦陽羨(陽羨縣前漢屬㑹稽郡/後漢屬呉郡自吴以來)
(分屬吴興郡賢曰陽羨故/城在今常州義興縣南)睿遣將軍郭逸等討之周玘
紏合鄉里與逸等共討璯斬之玘三定江南(惠帝永興/元年討石)
(氷永嘉元年討陳敏今/又誅璯是三定江南)睿以玘為呉興太守於其鄉里
置義興郡以旌之(時分吴興之陽羡及長城縣之/西鄉丹陽之永世為義興郡)　曹
嶷自大梁引兵而東所至皆下遂克東平進攻琅邪
夏四月王浚將祁宏敗漢冀州刺史劉靈於廣宗殺之
(將即亮翻下同廣宗縣漢屬鉅/鹿郡晉屬安平國敗補邁翻)　成主雄謂其將張寳
曰汝能得梓潼吾以李離之官賞汝寶乃先殺人而亡
奔梓潼訇琦等信之委以心腹㑹羅尚遣使至梓潼(使/疏)
(吏/翻)𤦺等出送之寶從後閉門琦等奔巴西雄以寶為太
尉　幽并司冀秦雍六州大蝗食草木牛馬毛皆盡(雍/於)
(用/翻)　秋七月漢楚王聰始安王曜石勒及安北大將軍
趙國圍河内太守裴整于懐詔征虜將軍宋抽救懷勒
與平北大將軍王桑逆擊抽殺之河内人執整以降(降/户)
(江/翻)漢主淵以整為尚書左丞河内督將郭黙收整餘衆
自為塢主(城之小者曰塢天下兵爭聚衆築塢以/自守未有朝命故自為塢主將即亮翻)劉琨
以黙為河内太守　羅尚卒於巴郡詔以長沙太守下
邳皮素代之(姓譜皮姓樊/仲皮之後)　庚午漢主淵寢疾辛未以
陳留王歡樂為太宰長樂王洋為太傅(樂音/洛)江都王延
年為太保楚王聰為大司馬大單于並録尚書事置單
于臺於平陽西(單音/蟬)以齊王裕為大司徒魯王隆為尚
書令北海王义為撫軍大將軍領司𨽻校尉始安王曜
為征討大都督領單于左輔廷尉喬智明為冠軍大將
軍領單于右輔光禄大夫劉殷為左僕射王育為右僕
射任顗為吏部尚書(任音壬顗/魚豈翻)朱紀為中書監䕶軍馬
景領左衛將軍永安王安國領右衛將軍安昌王盛安
邑王欽西陽王璿皆領武衛將軍分典禁兵(璿旬/縁翻)初盛
少時不好讀書(少詩照翻/好呼到翻)唯讀孝經論語曰誦此能行
足矣安用多誦而不行乎李熹見之歎曰望之如可易
(易弋䜴翻/慢易也)及至肅如嚴君可謂君子矣淵以其忠篤故
臨終委以要任丁丑淵召太宰歡樂等入禁中受遺詔
輔政己卯淵卒(太考異曰十六國春秋八月丁丑淵召/  宰歡樂等受遺詔己卯卒辛未𦵏按)
(長厯七月壬戌朔十六日丁丑十八日己卯八月辛卯/朔無丁丑己卯及辛未辛未乃九月十一日蓋淵以七)
(月卒九月𦵏十/六國春秋誤也)太子和即位(和字𤣥泰/淵之嫡子)和性猜忌無恩
宗正呼延攸翼之子也淵以其無才行終身不遷官侍
中劉乗素惡楚王聰衛尉西昌王銳恥不預顧命乃相
與謀說和曰先帝不惟輕重之勢使三王總彊兵於内
(惟思也三王謂安昌王盛安邑王欽西陽王璿也或曰/三王謂齊王裕魯王隆北海王义行下孟翻惡烏路翻)
(說輸/芮翻)大司馬擁十萬衆屯於近郊(謂聰屯平/陽西也)陛下便為
寄坐耳(言大權非已出託位於臣民/之上勢同寄寓也坐徂卧翻)宜早為之計和攸
之甥也深信之辛巳夜召安昌王盛安邑王欽等告之
盛曰先帝梓宫在殯四王未有逆節(聰淵之第四子故/曰四王或曰謂聰)
(裕隆/义也)一旦自相魚肉天下謂陛下何且大業甫爾陛下
勿信讒夫之言以疑兄弟兄弟尚不可信他人誰足信
哉攸銳怒之曰今日之議理無有二領軍是何言乎命
左右刄之盛既死欽懼曰惟陛下命壬午銳帥馬景攻
楚王聰于單于臺(單音/蟬)攸帥永安王安國攻齊王裕于
司徒府乗帥安邑王欽攻魯王隆使尚書田宻武衛將
軍劉璿攻北海王义宻璿挾义斬闗歸于聰聰命貫甲
以待之(貫甲擐甲也/帥讀曰率)銳知聰有備馳還與攸乗共攻隆
裕攸乗疑安國欽有異志殺之是日斬裕癸未斬隆甲
申聰攻西明門克之(劉淵都平陽諸城門/皆用洛陽諸城門名)鋭等走入南
宫前鋒隨之乙酉殺和於光極西室(劉淵起光極/殿於平陽)收鋭
攸乗梟首通衢(梟堅/堯翻)羣臣請聰即帝位聰以北海王义
單后之子也以位讓之(六考異曰載記作义十/  國春秋作义今從之)义涕泣
固請聰久而許之曰义及羣公正以禍難尚殷貪孤年
長故耳(難乃旦翻/長知兩翻)此家國之事孤何敢辭俟义年長當
以大業歸之遂即位(聰字𤣥明/淵第四子)大赦改元光興尊單氏
曰皇太后其母張氏曰帝太后以义為皇太弟領大單
于大司徒其妻呼延氏為皇后呼延氏淵后之從父妹
也(從才/用翻)封其子粲為河内王易為河間王翼為彭城王
悝為高平王(悝苦/回翻)仍以粲為撫軍大將軍都督中外諸
軍事以石勒為并州刺史封汲郡公　略陽臨渭氐酋
蒲洪驍勇多權略羣氐畏服之(晉志略陽郡在臨渭縣/蓋魏所置也載記曰氐)
(之先蓋有扈氏之苗裔世為西戎酋長洪家池中生蒲/長五丈五節如竹形時咸謂之蒲家因以為氏其後洪)
(以䜟文有草付應王又其孫堅/背文有艸付字遂改姓苻氏)漢主聰遣使拜洪平逺
將軍洪不受自稱䕶氐校尉秦州刺史略陽公(蒲洪事/始此)
　九月辛未𦵏漢主淵于永光陵謚曰光文皇帝廟號
高祖　雍州流民多在南陽詔書遣還鄉里流民以闗
中荒殘皆不願歸征南將軍山簡南中郎將杜蕤各遣
兵送之促期令發京兆王如遂潛結壯士夜襲二軍破
之(二軍山簡及杜/蕤所遣之軍也)於是馮翊嚴嶷(嶷魚/力翻)京兆矦脫各聚
衆攻城鎮殺令長以應之(長知/兩翻)未㡬衆至四五萬(㡬居/豈翻)
自號大將軍領司雍二州牧(雍於/用翻)稱藩于漢　冬十月
漢河内王粲始安王曜及王彌帥衆四萬冦洛陽石勒
帥騎二萬㑹粲于大陽敗監軍裴邈于澠池(帥讀曰率/敗補邁翻)
(下同澠/彌兖翻)遂長驅入洛川粲出轘轅掠梁陳汝潁間(轘音/還)
勒出成臯闗(晉志河南成/臯縣有闗)壬寅圍陳留太守王讚於倉
垣為讚所敗退屯文石津(據帝紀文石津在河北又據/永嘉六年勒自葛陂北行至)
(東燕使孔萇自文石津潛度枋頭取向氷/船則文石津在東燕之東北枋頭之東南)　劉琨自將
討劉虎及白部(白部鮮卑也琨以劉虎/及白部皆附漢故討之)遣使卑辭厚禮
說鮮卑拓抜猗盧以請兵(說輸/芮翻)猗盧使其弟弗之子欝
律帥騎二萬助之遂破劉虎白部屠其營琨與猗盧結
為兄弟表猗盧為大單于以代郡封之為代公時代郡
屬幽州王浚不許遣兵擊猗盧猗盧拒破之浚與琨由
是有隙猗盧以封邑去國懸逺民不相接乃帥部落萬
餘家自雲中入鴈門從琨求陘北之地(陘北石陘闗之/北也陘音刑)
琨不能制且欲倚之為援乃徙樓煩馬邑隂館繁畤崞
五縣民於陘南(樓煩匈奴之所居其地在北河之南今/嵐州樓煩郡非古樓煩也漢馬邑則唐)
(之大同軍是其地漢隂館縣在句注西北繁畤縣在武/州川崞縣為北齊北顯州平冦縣今五縣雖存皆非古)
(縣地矣陘謂/陘嶺陘音刑)以其地與猗盧(考異曰懐帝紀永嘉五年/十一月猗盧冦太原劉琨)
(徙五縣居之六年八月辛亥劉琨乞師于猗盧表盧為/代公宋書索虜𫝊在永嘉三年晉春秋在永嘉四年且)
(云猗盧率萬餘家避難自雲中入鴈門後魏序紀在穆/帝三年即永嘉四年也琨集永嘉四年六月癸巳上太)
(𫝊府牋云盧感封代之恩故知在四年六月之前又琨/與丞相牋曰昔車騎感猗㐌救州之勲表以代郡封㐌)
(為代公見聽時大駕在長安㑹值戎事道路不通竟未/施行盧以封事見託琨實為表上追述車騎前意即䝉)
(聽許遣兼謁者僕射拜盧賜印及符冊浚以此見責戎/狄封華郡誠為失禮然蓋以救弊耳亦猶浚先以遼西)
(封務勿塵此禮之失浚實啟之浚遂與盧爭代郡舉兵/擊盧為所破紛錯之由始結於此鴈門郡有五縣在陘)
(北盧新并塵官國甚彊盛從琨求陘北地以並遣三萬/餘家散在五縣間既非所制又於琨殘弱之計得相聚)
(集未為失宜即徙陘北五縣著陘南盧因移頗侵逼浚/西陲圍塞諸軍營浚不復見恕危弱而見罪責以此觀)
(之盧非避/難而來也)由是猗盧益盛琨遣使言於太傅越請出兵
共討劉聰石勒越忌茍晞及豫州刺史馮嵩(越晞有隙/事見上卷)
(二年嵩蓋亦/不心附越者)恐為後患不許琨乃謝猗盧之兵遣歸國
(考異曰後魏序紀曰劉琨乞師救洛穆帝遣步騎二萬/助之東海王越以洛陽饑荒不許按琨與丞相牋曰琨)
(傾身竭辭北和猗盧遂引大衆躬啟戎行即具白太傅/切陳愚見取賊之計聰宜時討勒不可縱而宰相意異)
(所慮不同更憂茍晞馮嵩之徒而稽二冦之誅遣使折/抑挫臣鋭氣臣即解甲遣盧衆歸國若猗盧果遣衆赴)
(洛琨牋安/得不言也)劉虎收餘衆西度河居朔方肆盧川(肆盧川/在朔方)
(塞内後拓抜氏於其地置肆盧郡真君七年併入/秀容郡魏收地形志秀容郡秀容縣有肆盧城)漢主
聰以虎宗室封樓煩公　壬子以劉琨為平北大將軍
王浚為司空進鮮卑段務勿塵為大單于(單音/蟬)　京師
饑困日甚太傅越遣使以羽檄徴天下兵使入援京師
帝謂使者曰為我語諸征鎮今日尚可救後則無及矣
既而卒無至者(為于偽翻語牛/倨翻卒子恤翻)征南將軍山簡遣督䕶
王萬將兵入援軍于涅陽(涅陽縣屬南陽郡應劭曰在/涅水之陽師古曰涅音乃結)
(翻/)為王如所敗(敗補/邁翻)如遂大掠沔漢進逼襄陽簡嬰城
自守荆州刺史王澄(澄時治/江陵)自將欲援京師至沶口(水/經)
(注零水上通梁州沔陽縣東逕新城郡之沶鄉縣謂之/沶水又東歴宜城西山謂之沶溪東流合於夷水謂之)
(沶口楊正衡/曰沶音怡)聞簡敗衆散而還(還從宣翻/又如字)朝議多欲遷
都以避難(朝直遥翻/難乃旦翻)王衍以為不可賣車牛以安衆心
山簡為嚴嶷所逼自襄陽徙屯夏口(夏户/雅翻)　石勒引兵
濟河將趣南陽(趣七/喻翻)王如侯脫嚴嶷等聞之遣衆一萬
屯襄城以拒勒勒擊之盡俘其衆進屯宛北是時矦脫
據宛(宛於/元翻)王如據穰(穰縣漢屬南陽/郡晉屬義陽郡)如素與脫不協遣
使重賂勒結為兄弟說勒使攻脫(說輸/芮翻)勒攻宛克之嚴
嶷引兵救宛不及而降(降户/江翻)勒斬脫囚嶷送于平陽盡
并其衆遂南冦襄陽攻抜江西壘壁三十餘所(勒既南/冦襄陽)
(循漢而下/攻掠江西)還趣襄城王如遣弟璃襲勒勒迎擊滅之復
屯江西(復扶又翻江西大江/之西也趣七喻翻)　太傅越既殺王延等(見/上)
(永嘉/三年)大失衆望又以胡冦益盛内不自安乃戎服入見
(見賢/遍翻)請討石勒且鎮集兖豫帝曰今胡虜侵逼郊畿人
無固志朝廷社稷倚賴於公豈可逺出以孤根本對曰
臣出幸而破賊則國威可振猶愈於坐待困窮也十一
月甲戌越帥甲士四萬向許昌留妃裴氏世子毗及龍
驤將軍李惲右衛將軍何倫守衛京師(帥讀曰率/惲於粉翻)防察
宫省以潘滔為河南尹摠留事越表以行臺自隨用太
尉衍為軍司朝賢素望悉為佐吏名將勁卒咸入其府
(朝直遥翻/將即亮翻)於是宫省無復守衛荒饉日甚殿内死人交
横盜賊公行府寺營署並掘塹自守(塹七/艶翻)越東屯項以
馮嵩為左司馬自領豫州牧竟陵王楙白帝遣兵襲何
倫不克帝委罪於楙楙逃竄得免(楙即東平王楙帝/踐祚改封竟陵王)
揚州都督周馥以洛陽孤危上書請遷都壽春太傅越
以馥不先白已而直上書大怒召馥及淮南太守裴頠
馥不肯行令頠帥兵先進(帥讀/曰率)頠詐稱受越宻㫖襲馥
為馥所敗(敗補/邁翻)退保東城(東城縣漢屬九江郡後漢屬/下邳國晉屬淮南郡宋白曰)
(濠州定逺縣/漢東城縣地)　詔加張軌鎮西將軍都督隴右諸軍事
(二考異曰帝紀云安西按惠帝永興/  年已加軌安西將軍今從本傳)光禄大夫傅祗太
常摯虞遺軌書(遺于/季翻)告以京師饑匱軌遣參軍杜勲獻
馬五百匹㲜布三萬匹(㲜布織毳為布/也㲜吐敢翻)　成太傅驤攻
譙登於涪城羅尚子宇及參佐素惡登不給其糧(涪音/浮惡)
(烏路/翻)益州刺史皮素怒欲治其罪(治直/之翻)十二月素至巴
郡羅宇使人夜殺素建平都尉暴重殺宇巴郡亂驤知
登食盡援絶攻涪愈急士民皆熏鼠食之餓死甚衆無
一人離叛者驤子壽先在登所登乃歸之(永興元年羅/尚掠得驤妻)
(及其子壽/囚在登所)三府官屬表巴東監軍南陽韓松為益州刺
史(三府平西將軍府益州刺史府西戎/校尉府皆羅尚兼領者也監古銜翻)治巴東　初帝
以王彌石勒侵逼京畿詔茍晞督帥州郡討之(帥讀/曰率)㑹
曹嶷破琅邪(嶷魚/力翻)北收齊地兵勢甚盛茍純閉城自守
晞還救青州與嶷連戰破之(永嘉元年茍晞討魏/植留弟純守青州)　是
嵗寧州刺史王遜到官表李釗為朱提太守(朱提音/銖時)時
寧州外逼於成内有夷冦城邑丘墟遜惡衣菜食招集
離散勞來不倦(勞力到翻/來力代翻)數年之間州境復安誅豪右
不奉灋者十餘家以五苓夷昔為亂首(見八十五卷惠/帝太安二年苓)
(力丁/翻)擊滅之内外震服　漢主聰自以越次而立忌其
嫡兄恭因恭寢穴其壁間刺而殺之(刺七/亦翻)　漢太后單
氏卒(單音/善)漢主聰尊母張氏為皇太后單氏年少美色
聰烝焉(下淫上曰烝上淫/下曰報少詩照翻)太弟义屢以為言單氏慙恚
而死(恚於/避翻)义寵由是漸衰然以單氏故尚未之廢也呼
延后言於聰曰父死子繼古今常道陛下承高祖之業
(劉淵廟/號高祖)太弟何為者哉陛下百年後粲兄弟必無種矣
(種章/勇翻)聰曰然吾當徐思之呼延氏曰事留變生太弟見
粲兄弟浸長(長知兩翻/下齒長同)必有不安之志萬一有小人交
構其間未必不禍發于今日也(言义將/殺聰)聰心然之(為元/帝建)
(武元年聰/殺义張本)义舅光禄大夫單冲泣謂义曰踈不間親主
上有意於河内王矣殿下何不避之义曰河瑞之末主
上自惟嫡庶之分(間古莧翻分扶/問翻惟思也)以大位讓义义以主
上齒長故相推奉天下者高祖之天下兄終弟及何為
不可粲兄弟既壯猶今日也且子弟之間親疎距㡬主
上寧可有此意乎(聰讓义事見上义此言必不發於是/年通鑑因呼延氏之言遂連書之㡬)
(居豈/翻)
五年春正月壬申茍晞為曹嶷所敗(敗補/邁翻)棄城奔高平
(高平縣舊屬梁國晉為高平國泗水逕其西有高平山/山東西十里南北五里高四里其山最高頂上方平故)
(謂之高平山/縣亦取名焉)　石勒謀保據江漢參軍都尉張賓以為
不可㑹軍中饑疫死者太半乃渡沔冦江夏(夏户/雅翻)癸酉
抜之　乙亥成太傅驤抜涪城(涪音/浮)獲譙登太保始抜
巴西殺文石於是成主雄大赦改元玉衡譙登至成都
雄欲宥之登詞氣不屈雄殺之　巴蜀流民布在荆湘
間數為土民所侵苦(數所/角翻)蜀人李驤聚衆據樂鄉反(此/又)
(一李驤也非成/太傅之李驤)南平太守應詹與醴陵令杜弢共擊破
之(醴陵縣屬長沙/郡弢土刀翻)王澄使成都内史王機討驤(惠帝時/蜀亂割)
(南郡之華容州陵監利三縣别立豐/都一縣置成都郡為成都王穎國)驤請降(降户/江翻)澄偽
許而襲殺之以其妻子為賞沈八千餘人於江流民益
怨忿蜀人杜疇等復反(沈持林翻/復扶又翻)湘州參軍馮素與蜀
人汝班有隙(汝姓也商有汝鳩汝/方晉有汝寛汝齊)言於刺史荀眺曰巴
蜀流民皆欲反眺信之(眺他/弔翻)欲盡誅流民流民大懼四
五萬家一時俱反以杜弢州里重望(弢蜀郡人以才學/著稱於西州弢他)
(刀/翻)共推為主弢自稱梁益二州牧領湘州刺史　裴頠
求救於琅邪王睿睿使揚威將軍甘卓等攻周馥於壽
春馥衆潰奔項(春考異曰帝紀戊寅睿使卓攻馥於壽/  馥衆潰未知其為命卓之日與攻日)
(潰日故/闕之)豫州都督新蔡王確執之馥憂憤而卒確騰之
子也　揚州刺史劉陶卒琅邪王睿復以安東軍諮祭
酒王敦為揚州刺史尋加都督征討諸軍事(去年敦/奔建業)
庚辰平原王幹薨　二月石勒攻新蔡殺新蔡莊王確
於南頓進抜許昌殺平東將軍王康　氐苻成隗文復
叛(苻成等歸羅尚見八十五卷/惠帝太安二年復扶又翻)自宜都趣巴東(趣七/喻翻)建
平都尉暴重討之重因殺韓松自領三府事　東海孝
獻王越既與茍晞有隙(事始上卷/永嘉二年)河南尹潘滔尚書劉
望等復從而譖之(復扶/又翻)晞怒表求滔等首揚言司馬元
超為宰相不平(東海王越/字元超)使天下淆亂茍道將豈可以
不義使之乃移檄諸州自稱功伐陳越罪狀帝亦惡越
專權多違詔命所留將士何倫等抄掠公卿逼辱公主
(抄楚/交翻)宻賜晞手詔使討之晞數與帝文書徃來(惡烏路/翻數所)
(角/翻)越疑之使遊騎於成臯間伺之(騎奇寄翻下/同伺相吏翻)果獲晞
使及詔書(使疏/吏翻)乃下檄罪狀晞以從事中郎楊瑁為兖
州刺史(瑁莫/報翻)使與徐州刺史裴盾共討晞(盾徒/損翻)晞遣騎
收潘滔滔夜遁得免執尚書劉曽侍中程延斬之越憂
憤成疾以後事付王衍三月丙子薨于項(紀考異曰帝/  五年正月)
(帝宻詔茍晞討越乙未越遣楊瑁裴盾共擊晞三月戊/午詔下越罪狀告方鎮討之以晞為大將軍丙子越薨)
(晞傳晞移告諸州陳越罪狀帝惡越專權乃詔晞施檄/六州協同大舉晞移諸征鎮帝又宻詔晞討越晞復上)
(表稱李初至奉被手詔卷甲長驅次于倉垣五年帝復/詔晞陳越罪惡詔至之日宣告天下率齊大舉晞表稱)
(輒遣王讚將兵詣項越使騎於成臯間獲晞使遂大構/嫌隙晉春秋五年正月上遣李初詔晞討越按越若已)
(得晞使則帝亦不能自安潘滔何倫等不容晏然在洛/且滔等未去帝亦不敢明言使晞討越年月事迹既前)
(後參差如此今並置於/越薨之時庶為不失)秘不發䘮衆共推衍為元帥(帥/所)
(類/翻)衍不敢當以讓襄陽王範範亦不受範瑋之子也於
是衍等相與奉越䘮還𦵏東海何倫李惲等聞越薨奉
裴妃及世子毗自洛陽東走城中士民爭隨之帝追貶
越為縣主以茍晞為大將軍大都督督青徐兖豫荆揚
六州諸軍事　益州將吏共殺暴重表巴郡太守張羅
行三府事羅與隗文等戰死文等驅掠吏民西降於成
(降户/江翻)三府文武共表平西司馬蜀郡王異行三府事(益/州)
(殘兵自不足以進取未及朞年而/五易帥適為秦氏兼并之資耳)領巴郡太守　初梁
州刺史張光㑹諸郡守於魏興共謀進取張燕唱言漢
中荒敗迫近大賊(近其/靳翻)克復之事當俟英雄光以燕受
鄧定賂致失漢中(事見上卷/永嘉元年)今復沮衆(復扶又翻/沮雍吕翻)呵出
斬之治兵進戰(呵虎何翻/治直之翻)累年乃得至漢中綏撫荒殘
百姓恱服(光為梁州刺史/見上卷二年)　夏四月石勒率輕騎追太
傅越之䘮及於苦縣寗平城(苦縣屬陳郡水經註寗平/城在沙水北本前漢淮陽)
(國之寧平縣也後漢改淮陽為陳國晉省寧平縣而故/城猶在賢曰寧平故城在今亳州谷陽縣西南騎奇寄)
(翻下/同)大敗晉兵縱騎圍而射之(敗補邁翻/射而亦翻)將士十餘萬
人相踐如山無一人得免者執太尉衍襄陽王範任城
王濟武陵莊王澹(任音壬澹徒覽/翻又徒濫翻)西河王喜梁懐王禧
齊王超(西河王喜宣帝弟西河繆/王斌之後超齊王冏之子)吏部尚書劉望廷尉
諸葛銓豫州刺史劉喬太𫝊長史庾敳等(敳魚/開翻)坐之幕
下問以晉故衍具陳禍敗之由云計不在己且自言少
無宦情不豫世事因勸勒稱尊號冀以自免勒曰君少
壯登朝名葢四海身居重任何得言無宦情邪破壊天
下非君而誰(少詩照翻/壊音怪)命左右扶出衆人畏死多自陳
述獨襄陽王範神色儼然顧呵之曰今日之事何復紛
紜(復扶/又翻)勒謂孔萇曰吾行天下多矣未嘗見此輩人當
可存乎(勒欲存之以諸人/儀觀之清楚耳)萇曰彼皆晉之王公終不為
吾用勒曰雖然要不可加以鋒刃夜使人排牆殺之濟
宣帝弟子景王陵之子禧澹之子也剖越柩焚其尸曰
亂天下者此人也吾為天下報之故焚其骨以告天地
何倫等至洧倉(水經洧水東南過潁川長社縣分一支/東流過許昌縣又東入汶倉城内俗以)
(是水為汶水故有汶倉/之名葢洧水之邸閣耳)遇勒戰敗東海世子及宗室四
十八王皆没於勒(云考異曰東海王越傳/  三十六王今從帝紀)何倫犇下邳
李惲犇廣宗(惲於/粉翻)裴妃為人所掠賣久之渡江初琅邪
王睿之鎮建業裴妃意也故睿徳之厚加存撫以其子
冲繼越後　漢趙固王桑攻裴盾殺之(盾時在彭城/盾徒損翻)
杜弢攻長沙五月荀眺棄城奔廣州弢追擒之於是弢
南破零桂東掠武昌殺二千石長吏甚衆(弢土/刀翻)　以太
子太傅𫝊祗為司徒尚書令荀藩為司空加王浚大司
馬侍中大都督督幽冀諸軍事南陽王模為太尉大都
督張軌為車騎大將軍琅邪王睿為鎮東大將軍兼督
揚江湘交廣五州諸軍事初太傅越以南陽王模不能
綏撫闗中(時闗中饑荒疾癘盜/賊公行模不能制)表徴為司空將軍淳于
定說模使不就徴(說輸/芮翻)模從之表遣世子保為平西中
郎將鎮上邽秦州刺史裴苞拒之模使帳下都尉陳安
攻苞苞犇安定太守賈疋納之(疋音/雅)　茍晞表請遷都
倉垣使從事中郎劉㑹將船數十艘(艘蘇/刀翻)宿衛五百人
榖千斛迎帝帝將從之公卿猶豫左右戀資財遂不果
行既而洛陽饑困人相食百官流亡者什八九帝召公
卿議將行而衛從不備(從才用翻/下導從同)帝撫手歎曰如何㑹
無車輿乃使𫝊祗出詣河隂治舟楫(河隂本漢平隂縣/魏文帝改曰河隂)
(在洛陽東北屬河/南郡治直之翻)朝士數十人導從(從才/用翻)帝步出西掖
門至銅駝街(水經註洛陽城中太尉司徒兩坊間謂之/銅駝街魏明帝置銅駞於閶闔南街即此)
(陸機洛陽記曰洛陽有銅駞街漢鑄銅駞二枚在宫南/四㑹道相對俗語曰金馬門外集衆賢銅駞陌上集少)
(年/)為盜所掠不得進而還(藉使帝得至倉垣/亦遺石勒禽矣)度支校尉
東郡魏浚率流民數百家保河隂之峽石(水經註河南/新安縣東有)
(千秋亭亭東有雍谷溪囘岫縈/紆石路阻峽故亦有峽石之稱)時刧掠得榖麥獻之帝
以為揚威將軍平陽太守度支如故(度徒/洛翻)　漢主聰使
前軍大將軍呼延晏將兵二萬七千冦洛陽比及河南
(河南縣屬河南尹周東都/王城郟鄏也比必寐翻)晉兵前後十二敗死者三萬
餘人始安王曜王彌石勒皆引兵㑹之未至晏留輜重
於張方故壘(張方故壘在洛陽/西七里重直用翻)癸未先至洛陽甲申攻
平昌門(平昌門洛城南/面東頭第一門)丙戌克之遂焚東陽門及諸府
寺六月丁未朔晏以外繼不至俘掠而去帝具舟於洛
水將東走晏盡焚之庚寅荀藩及弟光禄大夫組奔轘
轅(轘音/環)辛夘王彌至宣陽門(宣陽門洛城南面東來/第四門亦謂之謻門)壬
辰始安王曜至西明門丁酉王彌呼延晏克宣陽門入
南宫升太極前殿縱兵大掠悉收宫人珍寶帝出華林
園門欲奔長安漢兵追執之幽於端門曜自西明門入
屯武庫戊戌曜殺太子詮呉孝王晏竟陵王楙右僕射
曹馥尚書閭丘冲河南尹劉黙等士民死者三萬餘人
遂發掘諸陵焚宫廟官府皆盡曜納惠帝羊皇后遷帝
及六璽於平陽(璽斯/氏翻)石勒引兵出轘轅屯許昌光禄大
夫劉蕃尚書盧志犇并州(從劉琨也蕃/琨之父也)丁未漢主聰大
赦改元嘉平以帝為特進左光禄大夫封平阿公(異考/  曰)
(帝紀聰以帝為㑹稽公載記三十國春秋云平阿公晉/春秋云平河公河字葢誤十六國三十國晉春秋明年)
(二月乃封帝㑹稽公葢先封平阿/後進㑹稽帝紀闕畧今從諸書)以侍中庾珉王儁為
光禄大夫珉敳之兄也(敳魚/開翻)初始安王曜以王彌不待
已至先入洛陽怨之彌說曜曰(說輸芮翻/下暾說同)洛陽天下之
中山河四塞城池宫室不假修營宜白主上自平陽徙
都之曜以天下未定洛陽四面受敵不可守不用彌䇿
而焚之彌罵曰屠各子豈有帝王之意邪(晉書曰北狄/以部落為類)
(其入居塞内者有屠各等十九種皆有部落不相雜錯/屠各最豪貴故得為單于綂理諸種屠直於翻杜佑曰)
(頭曼冒頓即/屠各種也)遂與曜有隙引兵東屯項關(陳郡項縣/有項闗)前
司𨽻校尉劉暾說彌曰(暾他/昆翻)今九州糜沸羣雄競逐將
軍於漢建不世之功又與始安王相失將何以自容不
如東據本州(彌青州/東萊人)徐觀天下之勢上可以混壹四海
下不失鼎峙之業䇿之上者也彌心然之　司徒傅祇
建行臺於河隂司空荀藩在陽城(陽城縣漢屬潁川/郡晉屬河南郡)河
南尹華薈在城臯汝隂太守平陽李矩為之立屋輸榖
以給之薈歆之曾孫也(華户化翻汝隂縣漢屬汝南郡/魏分置汝隂郡後廢武帝泰始)
(二年復為郡薈烏/外翻為于偽翻)藩與弟組族子中䕶軍崧薈與弟中
領軍恒建行臺於宻(宻縣漢屬河南/郡晉屬滎陽郡)傳檄四方推琅邪
王睿為盟主藩承制以崧為襄城太守矩為滎陽太守
前冠軍將軍河南褚翜為梁國内史(冠古玩翻翜山/立翻又所甲翻)揚
威將軍魏浚屯洛北石梁塢劉琨承制假浚河南尹浚
詣荀藩諮謀軍事藩邀李矩同㑹矩夜赴之矩官屬皆
曰浚不可信不宜夜徃矩曰忠臣同心何所疑乎遂徃
相與結歡而去浚族子該聚衆據一泉塢(水經註洛水/過盧氏縣南)
(又東逕一合塢南城在川北原上高二十丈南北東三/箱天險峭絶惟築西面即為全固一合之名起於是矣)
(劉曜之攻河南也晉將軍魏該/奔於此該傳曰一泉塢在宜陽)藩以為武威將軍(沈約/志魏)
(置將軍四十號威/武第十無武威)豫章王端太子詮之弟也(詮且/縁翻)東奔
倉垣茍晞率羣官奉以為皇太子置行臺端承制以晞
領太子太傅都督中外諸軍録尚書事自倉垣徙屯䝉
城(䝉縣屬/梁國)撫軍將軍秦王業呉孝王之子荀藩之甥也
年十二南犇宻(建考異曰晉書愍帝諱鄴又改建鄴為/  康按三十國晉春秋愍帝名子業或)
(作業又呉志孫權改秣陵為建業取/興建基業為名皆不為鄴字今從之)藩等奉之南越許
昌(趣七/喻翻)前豫州刺史天水閻鼎聚西州流民數千人於
宻欲還鄉里荀藩以鼎有才而擁衆用鼎為豫州刺史
以中書令李絙(絙居登翻今考異曰閻鼎/傳作李恒  從王浚傳)司徒左長史
彭城劉疇鎮軍長史周顗(東海王越子毗為鎮軍將/軍以顗為長史顗魚豈翻)司
馬李述等為之參佐顗浚之子也時海内大亂獨江東
差安中國士民避亂者多南渡江鎮東司馬王導說琅
邪王睿收其賢俊與之共事睿從之辟掾屬百餘人(自/漢)
(以來公府有掾有屬職官分紀曰掾屬當敦明信義肅/清風俗非禮不言非法不行以訓羣吏說輸芮翻掾以)
(絹翻/下同)時人謂之百六掾以前潁川太守勃海刁協為軍
諮祭酒前東海太守王承廣陵相卞壼為從事中郎江
寧令諸葛恢(壼苦本翻呉孫權改秣陵為建業晉平呉/復曰秣陵武帝太康二年分秣陵立江寧)
(縣/)歴陽參軍陳國陳頵為行參軍(頵居/筠翻)前太傅掾庾亮
為西曹掾承渾之弟子恢靚之子(靚疾/正翻)亮兖之弟子也
　江州刺史華軼(華户化翻/軼音逸)歆之曽孫也自以受朝廷
之命(軼永嘉中/除江州)而為琅邪王睿所督多不受其教令郡
縣多諫之軼曰吾欲見詔書耳及睿承荀藩檄承制署
置官司改易長吏(長知/兩翻)軼與豫州刺史裴憲皆不從命
睿遣揚州刺史王敦歴陽内史甘卓與揚烈將軍廬江
周訪合兵擊軼軼兵敗奔安成(呉孫皓寶鼎二年分豫/章廬陵長沙立安成郡)
(宋白曰吉州安福縣本漢安成/縣今縣西六十里有安成故城)訪追斬之及其五子裴
憲犇幽州睿以甘卓為湘州刺史周訪為尋陽太守又
以揚武將軍陶侃為武昌太守(呉孫權改鄂曰武昌晉/武帝太康元年復立鄂)
(縣而武昌如故改吴之江夏曰武昌郡漢尋陽縣屬廬/江郡其地在江北惠帝永興元年分廬江武昌立尋陽)
(郡治豫章之柴桑/尋陽遂在江南)　秋七月王浚設壇告類(告類祭也/以事類告)
(天及五/帝也)立皇太子(考異曰晉書初無其名劉琨與丞相/牋曰浚設壇場有所建立稱皇太子)
(不知/為誰)布告天下稱受中詔承制封拜備置百官列署征
鎮以荀藩為太尉琅邪王睿為大將軍浚自領尚書令
以裴憲及其壻棗嵩為尚書以田徽為兖州刺史李惲
為青州刺史(惲於/粉翻)　南陽王模使牙門趙染戍蒲坂(劉/聰)
(在平陽欲窺闗中蒲/坂兵衝也坂音反)染求馮翊太守不得而怒帥衆降
漢(帥讀曰率/降户江翻)漢主聰以染為平西將軍八月聰遣染與
安西將軍劉雅帥騎二萬攻模于長安河内王粲始安
王曜帥大衆繼之染敗模兵於潼關長驅至下邽(敗補/邁翻)
(下邽縣前漢屬京兆後漢省併入鄭縣桓帝復置晉屬/馮翊郡應劭曰有上邽故稱下秦武公伐邽戎置宋白)
(曰四夷縣道記下邽縣東南二十五里/有下邽故城在渭水北師古曰邽音圭)涼州將北宫純
自長安帥其衆降漢(將即/亮翻)漢兵圍長安模遣淳于定出
戰而敗模倉庫虚竭士卒離散遂降於漢趙染送模於
河内王粲九月粲殺模(劉考異曰帝紀八月模遇害按/  琨上丞相牋曰平昌以九月)
(遇禍世子時鎮隴右/故得無恙今以為據)闗西饑饉白骨蔽野士民存者百
無一二聰以始安王曜為車騎大將軍雍州牧更封中
山王鎮長安(雍於/用翻)以王彌為大將軍封齊公　茍晞驕
奢苛暴前遼西太守閻亨纘之子也數諫晞晞殺之(數/所)
(角/翻)從事中郎明預有疾(姓譜明秦大夫孟明/之後為平原望姓)自轝入諫
晞怒曰我殺閻亨何闗人事而輿病罵我(轝羊/茹翻)預曰明
公以禮待預故預以禮自盡今明公怒預其如逺近怒
明公何桀為天子猶以驕暴而亡况人臣乎願明公且
置是怒思預之言晞不從由是衆心離怨加以疾疫饑
饉石勒攻王纘於陽夏擒之(陽夏縣屬陳/郡夏音賈)遂襲䝉城執
晞及豫章王端鎖晞頸以為左司馬漢主聰拜勒幽州
牧王彌與勒外相親而内相忌劉暾說彌使召曹嶷之
兵以圖勒(說輸/芮翻)彌為書使暾召嶷且邀勒共向青州暾
至東阿(東阿縣漢屬東/郡晉屬濟北國)勒游騎獲之勒潛殺暾而彌不
知㑹彌將徐邈高梁輒引所部兵去彌兵漸衰(將即/亮翻)彌
聞勒擒茍晞心惡之(惡烏/路翻)以書賀勒曰公獲茍晞而用
之何其神也使晞為公左彌為公右天下不足定也勒
謂張賓曰王公位重而言卑其圖我必矣賓因勸勒乗
彌小衰誘而取之(誘音/酉)時勒方與乞活陳午相攻於蓬
關(蓬闗在陳留浚儀縣班志曰蓬澤在河南/開封縣東北臣瓚曰今浚儀有蓬陂是也)彌亦與劉
瑞相持甚急彌請救於勒勒未之許張賓曰公常恐不
得王公之便今天以王公授我矣陳午小豎不足憂王
公人傑當早除之勒乃引兵擊瑞斬之彌大喜謂勒實
親已不復疑也冬十月勒請彌燕于已吾(已吾縣後漢/屬陳留郡魏)
(晉省陳留風俗傳曰縣故宋地雜以陳楚之地故梁國/寧陵縣之徙種龍鄉也以成哀之世户至八九千冠帶)
(之士求置縣永元十一年陳王削地以大棘鄉直陽鄉/闕    自􁆘𨽻之命以嘉名曰已吾猶有陳楚之俗焉)
彌將徃長史張嵩諫不聽酒酣勒手斬彌而并其衆表
漢主聰稱彌叛逆聰大怒遣使讓勒專害公輔有無君
之心然猶加勒鎮東大將軍督并幽二州諸軍事領并
州刺史以尉其心茍晞王讚潛謀叛勒勒殺之并晞弟
純勒引兵掠豫州諸郡臨江而還(還從宣翻/又如字)屯于葛陂
(續漢書郡國志汝南郡鮦陽縣有葛/陂賢曰葛陂在今豫州新蔡縣西北)初勒之為人所掠
賣也(事見上卷惠/帝永興二年)與其母王氏相失劉琨得之并其從
子虎送於勒因遺勒書曰(從才用翻遺/于季翻下同)將軍用兵如神
所向無敵所以周流天下而無容足之地百戰百勝而
無尺寸之功者蓋得主則為義兵附逆則為賊衆故也
成敗之數有似呼吸吹之則寒嘘之則温今相授侍中
車騎大將軍領䕶匈奴中郎將襄城郡公將軍其受之
勒報書曰事功殊途非腐儒所知君當逞節本朝吾自
夷難為効(勒書意度雄爽此必/張賓為之難乃旦翻)遺琨名馬珍寶厚禮其
使謝而絶之時虎年十七殘忍無度為軍中患勒白母
曰此兒凶暴無頼(應劭曰頼者恃也晉灼曰許慎曰頼/利也無利入於家也或曰江准之間)
(謂小兒多詐狡獪為無/頼師古曰晉說是也)使軍人殺之聲名可惜不若自
除之母曰快牛為犢多能破車汝小忍之及長便弓馬
勇冠當時勒以為征虜將軍每屠城邑鮮有遺類(長知/兩翻)
(冠古玩翻/鮮息淺翻)然御衆嚴而不煩莫敢犯者指授攻討所向
無前勒遂寵任之(石虎始此為虎誅/夷勒諸子張本)勒攻滎陽太守李
矩矩擊却之　初南陽王模以從事中郎索綝為馮翊
太守綝靖之子也模死綝與安夷䕶軍金城麴允頻陽
令梁肅俱奔安定(索昔各翻姓也綝丑林翻頻陽縣屬/馮翊郡秦厲公置應劭曰在頻水之)
(陽杜佑曰京兆同官縣漢祋祤縣晉為頻陽縣時綝/等自京兆南山犇安定安夷䕶軍蓋亦置司於長安)時
安定太守賈疋與諸氐𦍑皆送任子於漢綝等遇之於
隂宻擁還臨涇(隂宻縣屬安定郡商之宻國詩所謂宻/人不恭敢距大邦者也臨涇縣時為安)
(定郡/治所)與疋謀興復晉室疋從之乃共推疋為平西將軍
率衆五萬向長安雍州刺史麴特新平太守竺恢皆不
降於漢(特與恢同守新/平雍於用翻)聞疋起兵與扶風太守梁綜帥
衆十萬㑹之(帥讀/曰率)綜肅之兄也漢河内王粲在新豐使
其將劉雅趙染攻新平不克索綝救新平大小百戰雅
等敗退中山王曜與疋等戰於黄丘(黄丘在馮翊雲/陽縣黄嶔山下)曜
衆大敗疋遂襲漢梁州刺史彭蕩仲殺之(蕩仲安定盧/水胡也據後)
(蕩仲子天䕶漢以為涼/州刺史此梁當作涼)麴特等擊破粲於新豐粲還平
陽於是疋等兵勢大振闗西胡晉翕然響應閻鼎欲奉
秦王業入闗據長安以號令四方河隂令傅暢祇之子
也亦以書勸之鼎遂行荀藩劉疇周顗李述等皆山東
人不欲西行中塗逃散鼎遣兵追之不及殺李絙等(絙/居)
(登/翻)鼎與業自宛趣武關遇盜於上洛(上洛縣漢屬宏農/郡漢元鼎四年置)
(居洛水上因以為名晉初改為京兆南部武帝泰始二/年分京兆南部置上洛郡杜佑曰上洛漢長利縣宛於)
(元翻趣/七喻翻)士卒敗散收其餘衆進至藍田使人告賈疋疋
遣兵迎之十二月入于雍城(雍於/用翻)使梁綜將兵衛之周
顗奔琅邪王睿睿以顗為軍諮祭酒前騎都尉譙國桓
彞亦避亂過江見睿微弱謂顗曰我以中州多故來此
求全而單弱如此將何以濟既而見王導共論世事退
謂顗曰向見管夷吾無復憂矣(以王導比/管仲也)諸名士相與
登新亭遊宴(金陵覽古曰新亭在江寧縣十里/近臨江渚按新亭葢近勞勞亭)周顗中
坐歎曰風景不殊舉目有江河之異(言洛都遊宴多在/河濱而新亭臨江)
(渚也坐/徂卧翻)因相視流涕王導愀然變色曰(愀七/小翻)當共戮力
王室克復神州(戰國時騶衍以為中國者於天下乃八/十一分居其一分耳中國名曰赤縣神)
(州赤縣神州内自有九州禹之所序九州是也孔頴達/曰按地統書括地象云地中央曰崑崙又云其東南方)
(五十里曰神州以此言之崑崙在西北别統四方九州/其神州者是崑崙東南一州耳於一州中更分九州則)
(禹貢之九州是也又隋祭北郊有神州迎州冀州戎州/拾州柱州宫州咸州揚州從祀其崑崙所綂之四方九)
(州/歟)何至作楚囚對泣邪衆皆收淚謝之陳頵遺王導書
曰(頵紆倫翻/又居筠翻)中華所以傾弊者正以取才失所先白望
而後實事(白望猶/虚名也)浮競驅馳互相貢薦言重者先顯言
輕者後叙遂相波扇(以水為譬也波者水之動/也風起則波生相扇而動)乃至陵
遲加有莊老之俗傾惑朝廷養望者為𢎞雅政事者為
俗人王職不䘏灋物墜䘮(䘮息/浪翻)夫欲制逺先由近始今
宜改張(漢董仲舒論政曰譬猶琴瑟/必改而更張之乃可鼓也)明賞信罰抜卓茂
於密縣(事見四十卷漢/光武建武元年)顯朱邑於桐鄉(朱邑為舒桐鄉/嗇夫亷平不苛)
(以愛利為行漢宣帝舉/而用之官至大司農)然後大業可舉中興可冀耳導
不能從　劉琨長於招懷而短於撫御一日之中雖歸
者數千而去者亦相繼琨遣子遵請兵於代公猗盧又
遣族人高陽内史希合衆於中山幽州所綂代郡上谷
廣寗之民多歸之(廣寗縣漢屬上谷郡晉武帝太/康中分立廣寗郡唐屬媯州界)衆至
三萬王浚怒遣燕相胡矩督諸軍(燕於賢翻/相息亮翻)與遼西公
段疾陸眷共攻希殺之驅略三郡士女而去疾六眷務
勿塵之子也猗盧遣其子六修將兵助琨戌新興(異考/  曰)
(晉春秋作利孫按利孫即六修也胡語訛轉/焉耳余按孔頴達曰聲相近者聲轉字異)琨牙門將
邢延以碧石獻琨琨以與六修六修復就延求之(復扶/又翻)
不得執延妻子延怒以所部兵襲六修六修走延遂以
新興附漢請兵以攻并州　李臻之死也(事見上永/嘉三年)遼
東附塞鮮卑素喜連木丸津託為臻報仇(素喜連木丸/津二部也為)
(于偽/翻)攻陷諸縣殺掠士民屢敗郡兵(敗補/邁翻)連年為冦東
夷校尉封釋不能討請與連和連津不從民失業歸慕
容廆者甚衆廆稟給遣還願留者即撫存之廆少子鷹
揚將軍翰(廆户罪翻據載記翰於皝為庶兄皝/廆第三子則翰非少子也少詩照翻)言於廆
曰自古有為之君莫不尊天子以從民望成大業今連
津外以龎本為名内實幸災為亂封使君已誅本請和
(誅龎本見上永嘉/三年龎皮江翻)而冦暴不已中原離亂州師不振(州/師)
(謂平州之兵東夷/校尉所統者是也)遼東荒散莫之救恤單于不若數其
罪而討之(廆自稱鮮/卑大單于)上則興復遼東下則并吞二部(二/部)
(謂素喜連及/木丸津也)忠義彰於本朝(朝直/遥翻)私利歸於我國此霸
王之基也廆笑曰孺子乃能及此乎遂帥衆東擊連津
(帥讀/曰率)以翰為前鋒破斬之盡併二部之衆得所掠民三
千餘家及前歸廆者悉以付郡遼東賴以復存(復扶/又翻)封
釋疾病屬其孫奕於廆(屬之/欲翻)釋卒廆召奕與語說之曰
奇士也補小都督釋子冀州主簿悛幽州參軍抽來奔
䘮(說與恱同悛丑/縁翻又七倫翻)廆見之曰此家抎抎千斤犍也(抎羽/敏翻)
(說文從高而下也犍居言翻犗牛也言千/斤之犍人間不可多得若從天而下也)以道不通䘮
不得還皆留仕廆廆以抽為長史悛為參軍(史言封氏/諸子遂為)
(慕容佐/命之臣)王浚以妻舅崔毖為東夷校尉毖琰之曽孫也
(為毖與慕容氏構怨張/本崔琰事曹公毖音祕)
　
　
　
　
　資治通鑑卷八十七
