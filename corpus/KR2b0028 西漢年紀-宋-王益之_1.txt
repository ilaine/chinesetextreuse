　　　　　史部二
　西漢年紀　　　　　　　編年類
　　提要
　　　　(臣/)等謹案西漢年紀三十卷宋王益之撰益
　　　　之字行甫金華人官大理司直所著有漢官
　　　　總録職源等書見馬端臨經籍考葢能熟于
　　　　兩漢掌故者今他書散佚惟此本以載入永
　　　　樂大典獨存考益之自序稱年紀三十卷考
　　　　異十卷鑒論若干卷各自為書今此本不載
　　　　鑒論而考則散附年紀各條之下與序不合
　　　　殆後人離析其文如胡三省之於通鑑考異
　　　　歟又序稱自高祖迄王莽之誅而此本終於
　　　　平帝居攝以後闕焉且其文或首尾不完中
　　　　間已有脱佚盖編入永樂大典之時已殘闕
　　　　矣司馬光通鑑所載漢書皆本班馬二書及
　　　　荀紀為據其餘鮮所採掇益之獨旁取楚漢
　　　　春秋説苑新書廣徴博引排比成書視通鑑
　　　　較為詳宻至所作考異於一切年月舛誤紀
　　　　載異同名地錯出之處無不參稽互覈折衷
　　　　一是多出二劉刋誤呉仁傑補遺之外尤通
　　　　鑑考異所未及其考證亦可謂精審矣今依
　　　　益之自序目次釐為三十卷其考異亦即從
　　　　舊本仍附各條之下以便檢核不復拘自序
　　　　之文别為編次焉乾隆四十六年二月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
