
　建炎以來繫年要錄巻二十五
　　　　　　　　　　　　宋　李心傳　撰
建炎三年秋七月(按是月/丁丑朔)戊寅詔諸路州軍試經撥放
度牒及聖節恩例等並權住(此事日厯不見今以紹興/二年二月十一日祠部申)
(請狀/増入)
己卯詔東京宗室並移䖍州大宗正司用知大宗正丞
洪子陽請也
庚辰尚書吏部貟外郎鄭資之送吏部與監當以往湖
北措置防江不職故有是命
辛巳韓世忠軍還執苖傅劉正彦苖翊詣都堂審驗畢
磔于建康市梟其首正彦臨刑瞋目罵傅曰苖傅匹夫
不用吾言遂至於此時張逵苖瑀及傅二子先己死議
者欲孥戮之大理少卿王衣奏曰此曹在律當誅顧其
中婦女有雇買及擄掠以從者儻殺之未免無辜上矍
然即詔自傅正彦妻子外皆免衣厯城人也(建炎復辟/記二兇伏)
(誅在六月己酉趙甡之遺史在六月癸丑臧梓勤王記/在六月壬戌三書不同按此乃吕頥浩在相位所行梓)
(所記不應有悞而勤王記復云二十有六日而主上反/正又百有三日而傅正彦伏誅以日計之則二兇之誅)
(當在七月辛夘不知何以前後又自不同今從日厯及/㑹要王明清揮麈後錄云苖劉獻俘檻車幾百兩先付)
(之大理獄將盡尸諸市叔祖子裳請對云云上矍然曰/卿言極是朕思慮所不到子裳衣字也日厯建炎四年)
(六月丙子内殿進呈上曰昨日大理寺上殿朕不識王/衣昨日方見之頗似淳樸據此則誅二兇之時衣未甞)
(請對可知或者甞入奏言之而明/清誤記耳今畧刪潤令不失實)　直秘閣京東轉運
判官張自牧兼京東制置副使自牧至行在陳復山東
定中原之䇿朝廷信其説遷官除職又捐金帛付之自
牧至揚州聞金人南侵遂不行　詔江東西漕臣李尚
行張琮並兼皇太后進發隨軍應付　命池州募忠義
勇敢萬人充守禦　詔宣和皇后父安禮封普安郡王
親屬與承信郎三十名以后受册推恩也(日厯無此今/以紹興二年)
(十月二十一日吏/部勘㑹狀修入)
癸未武勝軍節度使御前左軍都統制韓世忠為檢校
少保武勝昭慶軍節度使賞平苖劉之功也上遣使賜
世忠金合且御書忠勇二字表其旗幟又封其妻梁氏
為䕶國夫人制曰智畧之優無媿前史給内中俸以寵
之將臣兼兩鎮功臣妻給俸皆自此始　慶逺軍節度
使捧日天武四廂都指揮使御營使司都統制平冦前
將軍主管侍衛步軍司公事范瓊為御營使司提舉一
行事務時瓊自南昌入見故以命之(瓊除都統制未見/本月日或可附今)
(年三月韓世忠除/提舉事務之後)　除授宜州觀察使御營使司後軍
統制辛企宗為御營使司都統制企宗道宗兄也自陜
西携所部由興洋赴行在再遷都統制韓世忠張俊皆
不服乃命世忠俊改御營為御前　知樞密院事張浚
奏乞降夏國書二封一如常式一用敵國禮又奏今雖
遣使大金緣尼瑪哈多在雲中乞別降尼瑪哈書大金
國表兩本付臣行所有禮物俟到司相度詔直學士院
汪藻草書如浚奏(臣家藏雜書一編號國史拾遺者雜/記紹興和戰時文字其中有請和詔)
(畧云頃罹邦禍缺止緣亟徇於民心有失先資於大國/今則盡携臣屬逺竄蠻荆念守禦以圖存師徒莫振欲)
(跳奔而求免封域已窮故因元帥而缺所冀宅中而受/命無煩涉逺以勞師未知此即藻所草耶或又它人作)
(也今姑附此/或可削去)　龍圖閣直學士提舉萬壽觀兼侍講兼
權直學士院詹乂引疾丐祠上嘉其恬退詔陞徽猷閣
學士提舉杭州洞霄宫　殿中侍御史王庭秀知筠州
右司諫趙鼎行殿中侍御史先是庭秀論吕頥浩除擬
不公故有是命右正言吕祉奏曰朝廷今日緣論大臣
移一言官明日緣論大臣罷一言官則後日大臣行事
有失誰敢言者願陛下以言章示大臣使之自省置身
無過之地如或不悛黜之何惜
甲申詔曰朱勝非顔岐張澂路允廸當軸處中荷國重
任而不能身衛社稷式遏兇邪方逆臣亂常之日恣其
凌肆以紊機衡夫危而不持顛而不扶孔子以為焉用
彼相昔馮道厯仕數代常為宰輔惜身安寵以免於時
坐視廢君易主如同行路而歐陽修以為為臣如此愧
斷臂之婦人今二兇既誅典刑斯正勝非之徒盍議其
罰於是勝非自觀文殿大學士知洪州落職提舉亳州
明道宫岐落資政殿學士依舊提舉南京洪慶宫允廸
自資政殿學士淮西制置使落職提舉江州太平觀澂
自資政殿學士江州路制置使坐朋附二兇責授秘書
少監分司西京衡州居住　給事中江浙制置使周望
試兵部尚書(兵部題名望自太/常少卿除蓋誤)　御前左軍都統制韓
世忠訟統制官武畧大夫閤門宣贊舎人王徳擅殺其
將陳彦章下臺獄殿中侍御史趙鼎按徳當死上以其
有戰功特貸之鼎言徳緣兵敗自慙而忌世忠之功故
殺其將且徳總兵在外而擅殺不顧此風一長其禍有
不勝言乃詔徳除名彬州編管(小厯云編置徳于江州/蓋承林泉野記之誤今)
(據四年五月辛亥劉光/世為徳奏功狀㕘注)　集英殿修撰知廬州胡舜陟
請身守江北之地以䕶行在且言今淮南羣盗大者數
萬小者數千欲以本州鄉兵將兵及所降劉文舜之衆
共二萬人仍更招羣盗須得數萬結之以威足以捍敵
若其養兵之物與夫屯泊訓練戰陳之方則俟面奏上
壯其言擢舜陟徽猷閣待制充淮西制置使(熊克小厯/云舜陟自)
(秘撰除待制按日厯舜陟今年五/月戊子已除集英殿修撰克誤也)　寶文閣直學士權
邦彦知江州兼本路制置使始東平失守論者欲重謫
之上以邦彦束身歸朝父母妻子皆致淪沒與它棄城
官吏不同故止削二官而復有此命(邦彦降官日厯不/載據邦彦檢舉狀)
(在此月辛巳/今併書之)　尚書兵部侍郎李㑹充徽猷閣直學士
知廬州　集英殿修撰江西轉運副使王子獻知洪州
子獻建陽人也　奉直大夫尚書司門郎中徐俯主管
亳州明道宫(俯已見建炎元/年三月辛夘)　召徽猷閣待制知東平
府呉給赴行在道梗不能至
乙酉言者論備江之䇿宜以鐵索為沈綱横鎻江岸以
防浮江順流之舟以木為臥柵密藏於岸步之下使戰
艦不可得而入此二者用力甚少而收功甚大詔付水
軍制置司　金左監軍完顔昌至山東京東路安撫使
劉洪道與宫儀閻臯棄濰州去昌移屯濰州臯至蕭縣
為權知萊州張成所敗衆皆潰散臯獨與麾下數十人
泛海歸于朝廷儀引其衆犯密州不能入乃屯於州南
盤石河去州八十里洪道攻青州㧞之執金所命知州
向大猷張成既敗閻臯之衆㑹金人漸入州境成遂以
城降金人罷成以叛臣呉銶知萊州時奉議郎知萊陽
縣解致明以冦至遁歸成奏其盗用庫金詔提刑司劾
治而成已叛矣(呉銶初見二年十月癸亥解致明事日/厯無之紹興二年七月二十日大理寺)
(申建炎三年七月十一日權知萊州張成奏知萊陽縣/解致明盗用上供銀入已避罪遁竄奉聖㫖令提刑司)
(取勘十一日丁亥也故附見此致明後以宣/諭朱異奏雪調官  按此條史繫甲申日)
丙戍慶逺軍節度使捧日天武四廂都指揮使御營平
冦前將軍權主管侍衛步軍使司提舉一行事務范瓊
入見初瓊在江西右正言吕祉首奏其罪且進取瓊之
䇿乃召瓊赴行在瓊駐軍南昌徘徊觀釁詔監察御史
陳戩趣其入覲瓊未拜詔先陳兵見戩且剝人以懼之
戩不為動徐曰將軍不見苖劉之事乎願熟計瓊乃朝
服北向謝恩遂引兵趨闕既至未肯釋兵及入見面奏
乞貸左言等朋附苖劉之罪且言自祖宗以來三衙不
任河東北及陜西人今殿帥闕官乞除殿前司職事又
言招到淮南京東盗賊十九萬人皆願聽臣節制上怒
知樞密院事張浚奏瓊大逆不道罪惡貫盈臣自平江
勤王凡三遣人致書約令進兵瓊皆不答今呼吸羣兇
布在列郡以待竊發若不乗時顯戮他日必有王敦蘇
峻之患上許之右僕射吕頥浩曰臣與瓊舊有嫌隙不
敢獨任其事願付張浚浚退與集英殿修撰權樞密院
檢詳文字劉子羽謀(子羽已見元/年四月甲子)夜鎻吏于浚府中使
作文書皆備丁亥朝退偽遣御前右軍都統制張俊以
千人渡江若捕它盗者因召俊瓊及御營副使劉光世
赴都堂計事使俊將其衆甲以來瓊從兵滿街意象自
若食已頥浩等相顧未發子羽坐廡下遽取寫敕黄紙
詣前麾下曰有敕將軍可詣大理置對浚數瓊罪瓊愕
眙遂以俊兵擁縛付大理使光世出撫其衆曰所誅止
瓊耳若等固天子自將之兵也衆皆投刃曰諾於是復
以八字軍還付武功大夫忠州防禦使新知洮州王彦
(八字軍𨽻瓊事祖/見二年十月癸亥)而餘兵分𨽻御營五軍頃刻而定(熊/克)
(小厯載瓊下大理寺在壬辰蓋誤壬辰乃獄上降㫖之/日今從日厯附丁亥中興聖政大事記曰蓋自宣和末)
(羣盗蠭起建炎以來祝靖薛廣党忠閻瑾王存之徒雖/皆招安而淮寧山東河北之盗皆擁兵數萬拱州之黎)
(驛單州之漁臺亦有潰卒數千趙萬襲常州張遇焚真/州丁進犯壽春柔仲據襄陽戚方犯鎮江楊勍犯處州)
(劉超據荆南王闢犯房州崔増犯太平州張用據桂陽/軍趙延夀犯徳安軍皆隨滅隨起甚而范瓊召見亦不)
(肯釋兵則天子之兵皆盜矣所幸事變興而人才見保/䕶聖躬勝非之力居多倡義勤王張浚之力居多故一)
(月而除二兇而范瓊之謀逆浚又與劉子羽謀之府中/之文字夜成廡下之黄紙旦出瓊遂就擒三大奸既除)
(而内盜/始息矣)　是日元懿太子旉薨太子病未瘳有鼎置于
地宫人誤蹴之仆地有聲太子即驚搐不止上命斬宫
人於廡下少頃太子薨年三歲詔輟五日朝殯金陵之
佛寺　恭福帝姬薨追封隋國公主上皇第三十四女
也薨年四嵗　詔江西兩浙揀正兵土兵各六分之一
赴行在
戊子端明殿學士簽書樞密院事鄭㲄薨于位年五十
㲄執政甫百日上甚悼之謂大臣曰朕䘮元子猶能自
排遣㲄訃至殆不能釋也常賻外特賜田十頃第一區
以撫其孤
己丑資政殿學士朝奉大夫王綯參知政事朝奉大夫
試兵部尚書周望同簽書樞密院事望不加職綯不進
官吕頥浩失之也後四日乃進綯中大夫望除端明殿
學士綯密奏川陜重地張浚不可專任宜求同徳之人
協贊之　御營使司同都統制辛企宗提舉御營使司
一行事務　詔減民間所増役錢時已汰新置射士遂
減之其後復撥已增錢赴行在(事祖見元年六月乙亥/撥錢在紹興五年三月)
(癸未合/併書之)
庚寅鄉貢進士李時雨上書曰臣竊聞皇太子服藥不
痊仰惟陛下丁陵夷困厄之㑹方兹甞膽又致輟朝此
天禍之於陛下亦已極矣然事之既往夫復何言而承
嗣之道理不可後又况國家當憂勤危急之際宗廟社
稷之所繼統生靈之所係屬敵國之所觀望不於此時
權時制宜為之謀畫臣恐天下之心未大安也為今之
計欲乞暫擇宗室之賢者一人使視皇太子事以係屬
四海増重朝廷俟陛下皇太子長成畀之東宫則以一
王封視皇子亦不為嫌也伏望陛下斷以不疑而力行
之逺惟仁宗皇帝在位四十二年無所繼統晩年聽言
遂進英廟于濮安懿王之宫蓋不以一己為私而以天
下為念可謂萬世之賢君矣陛下法此前規使社稷有
所統屬天下幸甚若以為陛下春秋鼎盛未可以擬仁
廟繼立之事則是大誤國計也時雨仁壽人黨人新之
子以其父上書入籍訴于朝吏部擬將仕郎鈔未下書
奏詔前降給還恩澤指揮更不施行日下押出國門乆
之時雨以䇿干張浚于閬州遂以為忠州文學建炎以
來言儲嗣者蓋自時雨始(時雨補官在紹興/元年今併書之)
辛卯詔諫院别置局不𨽻後省許與兩省官相見議事
元豐初用唐制置諫官八貟分左右𨽻兩省至是始復
之如祖宗之故　升杭州為臨安府
壬辰詔范瓊就大理寺賜死時大理少卿王衣奉詔鞫
瓊瓊不伏言者又論瓊逼遷上皇擅戮呉革迎立張邦
昌等事章下大理衣具以責之瓊稱死罪衣顧吏曰囚
詞服矣遂上其獄詔用臺諫三章責瓊為單州團練副
使衡州安置章再上乃賜瓊死其親屬將佐並釋之獄
吏殺瓊瓊猶不肯吏以刀自缺盆插入呌呼移時死其
弟及三子皆流嶺南　罷内香藥庫以其物歸左藏
甲午張用與馬友分軍用屯確山麥且盡衆皆乏食乃
議復往山東友請以所部㳂淮廵綽用識其意許之友
以本部兵數萬去自分為七軍用與曹成李宏屯光州
境内沿淮劄木寨為久駐之計初京城失守統制官閻
瑾遁去留其壻劉紹先以兵數千屯光州守臣任詩厚
遇之詩在光四年頗得其用故自靖康以來諸郡多破
而光獨得全
乙未尚書主客貟外郎謝亮假太常卿權宣撫處置使
司參議以將遣使西夏也(日厯乙未謝亮差充張浚下/屬官今以紹興元年二月庚)
(寅亮自叙/狀參修)
丙申詔兩浙路守臣兼制置安撫使者非緣軍旅毋得
妄用便宜令御史臺譏察用言者請也
丁酉鑄三省樞密院銀印　朝奉郎監諸司審計司崔
縱為中奉大夫右文殿修撰假工部尚書充奉使大金
軍前使武節郎閤門宣贊舎人郭元明為武顯大夫忠
州刺史副之縱臨川人也時金左副元帥宗維自東平
還雲中右副元帥宗輔自濱州還燕山留左監軍昌守
山東地上慮其再至復遣使議和　朝奉郎劉誨直顯
謨閣知楚州(王明清揮麈第三錄云誨以直秘閣出使/使還除直顯謨閣知楚州制云昨將使指)
(之光華備歴征途之險阻既分憂於凋郡仍進直於清/班制詞汪藻作見本集中日厯乃以誨為直秘閣當考)
　言者請以江心凡有沙磧要害之地多置寨柵每柵
以卒五百人戰船十艘為率從之
戊戌直龍圖閣沿江措置副使劉寧止添差江淮荆浙
制置發運副使從衛往洪州
庚子中書舎人汪藻試給事中仍兼權直學士院尚書
左司貟外郎李正民起居郎綦崈禮太常少卿李公彦
並為中書舎人崈禮公彦仍召試(公彦已見二/年九月壬辰)尚書駕
部貟外郎胡寅守起居郎禮部貟外郎富直柔試起居
舎人富直柔除郎纔兩旬復有此命直柔㝷遷右諫議
大夫(直柔之遷日厯與後省題名皆/不載諫院題名在今年七月)　中大夫韓肖胄
行尚書左司郎中朝請郎御營使司參議官李承造守
右司貟外郎承造仍與太常少卿柳約並兼權御營使
司參議肖胄忠彦孫(忠彦琦子元/符末左僕射)約臨安人也(肖胄之/除日厯)
(不載都司題名在此月/故因承造除命併書之)　承奉郎呉若試尚書考功貟
外郎奉議郎張誾守駕部貟外郎　朝奉郎周離亨為
尚書金部貟外郎鄂州㸃校上供錢物　尚書户部侍
郎宣撫處置使司參贊軍事湯東野試工部侍郎兼知
建康府時建康寓治保寧僧舎而浙江制置使韓世忠
屯蔣山逐守臣顯謨閣直學士連南夫而奪其治寺殿
中侍御史趙鼎言南夫緩不及事固可罪然世忠躬率
使臣排闥而入逐天子之京尹此而可為無不可為者
矣願下詔切責世忠而罷南夫仍治其使臣之先入者
此為兩得上曰唐肅宗興靈武諸軍草創得一李勉然
後知朝廷尊今朕得卿無愧昔人矣乃降南夫知桂州
而以東野知建康府戍兵故皆羣盗喜攘奪市井東野
峻法繩之不少縱民恃以安(建康志東野到任在六月/熊克小厯亦係此事於六)
(月末今從日厯係七月庚子日厯不書除工侍此以附/傳及本部題名參修但本部題名在六月當考熊克又)
(以東野為兵/部侍郎蓋誤)　中書舎人董逌充徽猷閣待制逌為宗
正少卿官省而罷旋入西掖至是纔踰月也(逌益都人/初見建炎)
(元年三月今年五月戊子除江東/提刑其除舍人日厯題名皆失之)　知樞密院事御營
副使宣撫處置使張浚以親兵千五百人騎三百發行
在(此據紹興三年九月乙亥/浚奏到隨行兵數修入)賜度僧牒二萬紫衣師號
五千為軍費(此據紹興四年九月趙鼎乞添賜度牒狀/増入度牒二萬道此時為直二百二十萬)
(緡朱勝非閑居錄云浚出使賜/錢百五十萬緡與此不同當考)上賜川陜官吏軍民詔
曰朕嗣承大統遭時多故夙夜以思未知攸濟正賴中
外有位悉力自効共拯傾危今遣知樞密院事張浚往
諭密㫖黜陟之典得以便宜施行卿等其念祖宗積累
之勤勉人臣忠義之節以身徇國無貽名教之羞同徳
一心共建隆興之業當有茂賞以答殊勲自王􁣣謝亮
之歸朝廷聞鄜延經畧使曲端欲斬王庻疑其有反心
乃以御營使司提舉一行事務召端端疑不行權陜西
轉運判官張彬勸端不聽議者喧言端反端無以自明
至是浚入辭以百口明端不反時明州觀察使劉錫親
衛大夫明州觀察使趙哲皆在浚軍浚辟集英殿修撰
知秦州劉子羽參議軍事尚書考功貟外郎傅雱兵部
貟外郎馮康國主管機宜文字武功大夫忠州防禦使
王彦為前軍統制彦將八字軍以從太學博士何洋閤
門祗侯甄援等俱從行康國將行往辭臺諫趙鼎謂之
曰元樞新立大功出當川陜半天下之責自邊事外悉
當奏禀蓋大臣在外忌權太重也是日浚軍行屯雨花
臺時東京米升四五千留守杜充既還朝副留守郭仲
荀以敵逼京畿糧儲告竭遂率餘兵赴行在充先行至
江寧鎮與浚遇屏人語久之而别
辛丑朝奉郎陳恬直秘閣主管西京嵩山崇福宫恬堯
叟元孫(堯叟閬中人祥符/中為樞密使相)少力學屏居陽翟躬耕養母
往來嵩少間上皇聞其名詔為秘書省正字奏祠去避
地還蜀大臣薦其賢至是復召恬以老疾求去未幾卒
于桂州　中奉大夫知滁州向子伋請罷民兵復廵社
專保鄉井毋得調發守隘從之㝷命聽守臣節制子伋
敏中元孫也　詔進士陳大川程百之並補廸功郎(大/川)
(百之/未見)初朝廷以靳賽為淮東馬步軍副總管屯揚州已
而復叛招撫使王􁣣與遇于興化縣􁣣軍不整為賽所
乘大敗制書金皷印文皆為賽所得􁣣僅以身免
壬寅詔迎奉皇太后率六宫往豫章且奉太廟神主景
靈宫祖宗神御以行百司非預軍旅之事者悉從以參
知政事李邴端明殿學士簽書樞密院事滕康並為資
政殿學士邴權知三省樞密院事康權同知三省樞密
院事凡常程有格法事及四方奏讞吏部差注舉辟功
賞之屬皆𨽻焉(奏讞事四年二/月丙申還行在)惟軍旅錢榖除拜則總
於行營如故仍命龍神衛四廂都指揮使建武軍節度
使楊惟忠將衛兵萬人從行(熊克小厯上以金將入邉/方遣兵守淮及控扼江上)
(未有順動之意壬寅詔云云按日厯六月乙亥上已降/御筆及此事今但以臨行申諭諸路耳今於六月乙亥)
(七月壬寅各隨事/書之庻見本末)宣武軍節度使東京留守杜充為中
大夫同知樞密院事兼宣撫處置副使吕頥浩張浚薦
之也仍命充總兵防淮賜錢八十四萬緡為軍中四月
之費時奉使洪皓等未至雲中完顔弼請侵江浙左副
元帥宗維許之　大理寺言范瓊已賜死詔宣撫使司
參議軍事劉子羽諸治獄官吏各進秩一等獄卒及軍
士與勞者賜銀帛各有差
乙巳詔户部供錢絹各二萬貫匹銀萬兩隨從皇太后
以備支費后性儉約有司日供千緡而止及是將行斥
賣殿庫絹二千匹以充費上聞之謂大臣曰朕事太后
與所生無異近市得衣絹數十匹即先分獻飲食亦然
今往南昌未有還期除綿自禁中分納外餘可令趣辦
之　命江西閩廣荆湖團練槍仗手峒丁以備調發詔
淮南沿江民間水手小舟並委守令籍其姓名俟有探
報其廵檢各部赴江岸與本處地分同備戰守優給錢
米候事定日放散時沿江雖置廵檢而朝請郎通判池
州郭偉言濱江之民皆善操舟萬一敵騎掩至所謂廵
檢勢力單弱不能拒敵則沿江習水之人必為敵用故
有是㫖　呉國長公主入朝以易元吉畵玉管筆小玊
山為獻上諭以朕平生無玩好長主厚費致之殊可惜
復還之　山東盜郭仲威初與李成同在淄州金人入
淄成先往泗上仲威乃引兵至淮陽軍欲與其民貿易
既而圍之仲威之衆才數百乃取下邳八鄉之民雜于
軍中凡四月至是城陷仲威入城大掠取强壯以充軍
　京西南路招捉副使王俊掠汝州京西北路制置使
翟興聞之親往招俊既入境命塞井夷竈以困興興至
城下俊欲出兵擊之興曰吾以好意來而俊敢爾命攻
之將士應時登城俊引其衆遁歸繖蓋山興按轡入城
秋毫無犯百姓皆安堵後三日引兵至繖蓋山俊出戰
興又敗之
　
　
　
　建炎以來繫年要録巻二十五
