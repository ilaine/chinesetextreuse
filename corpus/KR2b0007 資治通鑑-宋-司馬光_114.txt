
　資治通鑑卷一百十三
　　　　　　　　　　　　宋　司馬光　撰
　　　　　　　　　　　　　　胡三省　音注
　晉紀三十五(起昭陽單閼盡閼/逢執徐凡二年)
　　安皇帝戊
元興二年春正月盧循使司馬徐道覆冦東陽二月辛
丑建武將軍劉裕擊破之道覆循之姊夫也　乙卯以
太尉𤣥為大將軍(大將軍自漢以來職名崇重居其位/者皆擅朝權晉初以司馬孚為太尉)
(奏以大將軍位太尉/下後復舊在三司上)　丁巳𤣥殺冀州刺史孫無終(孫/無)
(終亦北府/舊將也)　𤣥上表請帥諸軍掃平闗洛既而諷朝廷
下詔不許(上時掌翻帥讀/曰率朝直遙翻)乃云奉詔故止𤣥初欲飭裝
先命作輕舸載服玩書畫(舸加我翻大舡也方言南/楚江湖謂之舸畫與畵同)或
問其故𤣥曰兵凶戰危脱有意外當使輕而易運衆皆
笑之(桓𤣥意態終始如此耳時人誤以為雄豪而憚之/故每遇輒敗峥嶸洲之戰劉道規等知其為人而)
(徑突之一敗而不能/復振矣易以豉翻)夏四月癸巳朔日有食之　南燕
主備徳故吏趙融自長安來始得母兄凶問備徳號慟吐血
(號户刀翻/吐土故翻)因而寢疾司𨽻校尉慕容達謀反遣牙門皇璆
攻端門(璆渠/尤翻)殿中帥侯赤眉開門應之(殿中帥猶晉之殿中/三部督也帥所類翻)中
黄門孫進扶備徳踰城匿於進舍段宏等聞宫中有變勒兵
屯四門(廣固城/四門也)備徳入宫誅赤眉等達出奔魏備徳優遷徙
之民使之長復不役(復方目翻/復除也)民緣此迭相䕃冒或百室
合户或千丁共籍以避課役尚書韓􁧚請加隠覈(合音閤/􁧚竹角)
(翻隠度也覈實也/隠覈度其實也)備徳従之使􁧚巡行郡縣(行下/孟翻)得䕃户
五萬八千　泰山賊正始聚衆數萬自稱太平皇帝署置
公卿南燕桂林王鎭討禽之臨刑或問其父及兄弟安在
始曰太上皇蒙塵于外征東征西為亂兵所害其妻怒之
曰君正坐此口奈何尚爾始曰皇后不知自古豈有不亡
之國朕則崩矣終不改號(史言王始僭舉大/號至敗亡而不悔)五月燕王熙
作龍騰苑方十餘里役徒二萬人築景雲山於苑内基廣
五百步峯髙十七丈(廣古曠翻/髙古號翻)　秋七月戊子魏王珪北
巡作離宫於豺山平原太守和跋奢豪喜名(喜許/記翻)珪惡而
殺之(惡烏/路翻)使其弟毗等就與訣跋曰灅北土瘠可遷水
南勉為生計(灅力/水翻)且使之背已(背蒲/妹翻)曰汝何忍視吾之
死也毗等諭其意詐稱使者逃入秦珪怒滅其家中壘
將軍鄧淵従弟尚書暉與跋善(徙才/用翻)或譖諸珪曰毗之
出亡暉實送之珪疑淵知其謀賜淵死　南凉王傉檀
及沮渠蒙遜互出兵攻吕隆(傉奴沃翻/沮子余翻)隆患之秦之謀
臣言於秦王興曰隆藉先世之資專制河外今雖飢窘
尚能自支(窘渠/隕翻)若將來豐贍終不為吾有凉州險絶土
田饒沃不如因其危而取之興乃遣使徴吕超入侍(使/疏)
(吏/翻)隆念姑臧終無以自存乃因超謀迎于秦興遣尚書
左僕射齊難鎮西將軍姚誥左賢王乞伏乾歸鎮逺將
軍趙曜帥步騎四萬迎隆于河西(詰去吉翻帥讀/曰率騎竒寄翻)南凉
王傉檀攝昌松魏安二戍以避之(攝收也傉/奴沃翻)八月齊難
等至姑臧隆素車白馬迎于道旁隆勸難擊沮渠䝉遜
(沮子/余翻)䝉遜使臧莫孩拒之敗其前軍(孩何聞翻/敗補邁翻)難乃與
蒙遜結盟蒙遜遣弟拏入貢于秦(挐女/居翻)難以司馬王尚
行凉州刺史配兵三千鎮姑臧以將軍閻松為倉松太
守(倉松即漢/昌松縣)郭將為畨禾太守(畨音/盤)分戍二城徙隆宗
族僚屬及民萬户于長安(載記曰自光至/隆十三載而滅)興以隆為散
騎常侍(散悉亶翻/騎竒寄翻)超為安定太守自餘文武隨才擢叙
初郭黁常言代吕者王故其起兵先推王詳後推王乞
基(事見一百九卷/元年黁奴昆翻)及隆東遷王尚卒代之黁從乞伏乾
歸降秦(卒子恤翻/降户江翻)以為滅秦者晉也遂來奔秦人追得
殺之(郭黁自信其術幸亂以徼福而卒/以殺身足以明天道之難知矣)沮渠蒙遜伯父
中田䕶軍親信臨松太守孔篤皆驕恣為民患(據晉書/蒙遜載)
(記中田䕶軍葢吕/光所置鎮臨松)蒙遜曰亂吾法者二伯父也皆逼之
使自殺秦遣使者梁構至張掖蒙遜問曰秃髪傉檀為
公而身為侯何也(秦封傉檀為廣武公封蒙遜/為西海侯事見上卷上年)構曰傉
檀凶狡欵誠未著故朝廷以重爵虚名覊縻之將軍忠
貫白日當入贊帝室豈可以不信相待也聖朝爵必稱
功(朝直遙翻/稱尺證翻)如尹緯姚晃佐命之臣齊難徐洛一時猛
將爵皆不過侯伯(緯于貴翻/將即亮翻)將軍何以先之乎(先悉/薦翻)昔
竇融殷勤固讓不欲居舊臣之右(事見四十三卷漢/光武建武十三年)不
意將軍忽有此問蒙遜曰朝廷何不即封張掖而更逺
封西海邪構曰張掖將軍已自有之所以逺授西海者
欲廣大將軍之國耳蒙遜悦乃受命　荆州刺史桓偉
卒大將軍𤣥以桓修代之従事中郎曹靖之説𤣥曰(説/輸)
(芮/翻)謙修兄弟專據内外權勢太重𤣥乃以南郡相桓石
康為荆州刺史石康豁之子也(桓豁温/之次弟)　劉裕破盧循
於永嘉追至晉安(武帝太康三年分建安立晉安郡今/泉州南安縣即其地宋白曰東晉南)
(渡衣冠士族多萃此地以求/安堵因立晉安郡隋為泉州)屢破之循浮海南走何無
忌潛詣裕勸裕於山隂起兵討桓𤣥裕謀於土豪孔靖
靖曰山隂去都道逺舉事難成且𤣥未簒位不如待其
已簒於京口圖之裕従之靖愉之孫也(孔愉歴事元/明成三帝)
九月魏主珪如南平城(愍帝建興元年代公猗盧城盛/樂以為北都修故平城以為南)
(都更南百里於灅水之陽黄𤓰堆築新平城/所為南平城也唐朔州西南有新城即其地)規度灅南
(自灅水南抵夏屋山皆灅南/地也度徒洛翻灅力水翻)將建新都　侍中殷仲文
散騎常侍卞範之勸大將軍𤣥早受禪隂撰九錫文及
冊命(散悉亶翻騎竒寄翻/禪時戰翻撰士免翻)以桓謙為侍中開府録尚書
事王謐為中書監領司徒桓𦙍為中書令加桓修撫軍
大將軍𦙍冲之孫也丙子冊命𤣥為相國總百揆封十
郡為楚王加九錫楚國置丞相以下官桓謙私問彭城
内史劉裕曰楚王勲徳隆重朝廷之情咸謂宜有揖讓
卿以為何如裕曰楚王宣武之子(桓温諡/曰宣武)勲徳蓋世晉
室微弱民望久移乘運襌代有何不可謙喜曰卿謂之
可即可耳(劉裕一世之雄桓謙問之以決/可否裕詭辭以順其意故喜)新野人庾仄
殷仲堪之黨也(新野縣漢屬南陽郡晉武帝太康中分/屬義陽郡恵帝又分立新野郡仄阻力)
(翻從厂/不從□)聞桓偉死石康未至乃起兵襲雍州刺史馮該
於襄陽走之(雍於/用翻)仄有衆七千設壇祭七廟云欲討桓
𤣥江陵震動石康至州發兵攻襄陽仄敗奔秦　髙雅
之表南燕主備徳請伐桓𤣥曰縦未能廓清呉會亦可
收江北之地中書侍郎韓範亦上疏曰今晉室衰亂江
淮南北户口無㡬戎馬單弱重以桓𤣥悖逆(重直用翻/悖蒲内翻)
(又蒲/沒翻)上下離心以陛下神武發步騎一萬臨之彼必土
崩瓦解兵不留行矣得而有之秦魏不足敵也拓地定
功正在今日失時不取彼之豪傑誅滅桓𤣥更脩徳政
豈惟建康不可得江北亦無望矣備徳曰朕以舊邦覆
沒欲先定中原乃平蕩荆揚故未南征耳其令公卿議
之因講武城西步卒二十七萬人騎五萬三千匹車萬
七千乘(乘繩/證翻)公卿皆以為𤣥新得志未可圖乃止(慕容/徳取)
(青州至是纔五年耳有衆如此不能乘/時而用之自審其才不足以辨桓𤣥也)　冬十月楚王
𤣥上表請歸藩使帝作手詔固留之又詐言錢塘臨平
湖開(臨平湖草常蓁塞/開則天下太平)江州甘露降使百寮集賀用為
已受命之符又以前世皆有隠士恥於已時獨無求得
西朝隠士安定皇甫謐六世孫希之(晉氏東遷以洛陽/為西朝皇甫謐在)
(魏晉之間徴辟不行自/號𤣥晏先生朝直遙翻)給其資用使隠居山林徴為著
作郎使希之固辭不就然後下詔旌禮號曰髙士時人
謂之充隠(實非隠者而以之/備數故謂之充隠)又欲廢錢用榖帛及復肉
刑制作紛紜志無一定變更回復(更工/衡翻)卒無所施行性
復貪鄙人士有法書好畫(卒子恤翻性復扶又翻法書/謂如史籕程邈李斯張芝師)
(宜梁鵠衛瓘索靖鍾繇諸人/真蹟各有家法者畫與畵同)及佳園宅必假蒲博而取
之尤愛珠玉未嘗離手(離力智翻史言/桓𤣥志度凡近)　乙卯魏主珪
立其子嗣為齊王加位相國紹為清河王加征南大將
軍熙為陽平王曜為河南王　丁巳魏將軍伊謂帥騎
二萬襲髙車餘種袁紇烏頻十一月庚午大破之(帥讀/曰率)
(騎竒寄翻種章/勇翻紇户骨翻)　詔楚王𤣥行天子禮樂妃為王后世
子為太子丁丑卞範之為禪詔(禪時戰/翻下同)使臨川王寳逼
帝書之寳晞之曾孫也(武陵王晞死於/桓温廢立之際)庚辰帝臨軒遣
兼太保領司徒王謐奉璽綬禪位于楚(璽斯氏翻/綬音受)壬午帝
出居永安宫癸未遷太廟神主于琅邪國(永嘉之亂琅/邪國人隨元)
(帝過江者千餘户太興二年立懐徳縣丹陽雖有琅邪/相而無其地成帝咸康元年桓温領琅邪太守鎮江乗)
(之蒲洲金城求割江乘/縣境立郡始有實土)穆章何皇后及琅邪王徳文皆
徙居司徒府百官詣姑孰勸進十二月庚寅朔𤣥築壇
於九井山北(九域志太平州有九井山今太平州古姑/孰之地也蕪湖縣南有溪猶曰姑孰溪北)
(征記云九井/山在丹陽南)壬辰即皇帝位冊文多非薄晉室或諫之
𤣥曰揖讓之文止可陳之於下民耳豈可欺上帝乎大
赦改元永始以南康之平固縣(武帝太康三年以盧陵/南部都尉立南康郡平)
(固呉所置平陽縣也太康元年更名/平固九域志䖍州贑縣有平固鎮)封帝為平固王降
何后為零陵縣君琅邪王徳文為右陽縣公武陵王遵
為彭澤縣侯追尊父温為宣武皇帝廟號太祖南康公
主為宣皇后封子昇為豫章王以會稽内史王愉為尚
書僕射愉子相國左長史綏為中書令綏桓氏之甥也
戊戌𤣥入建康宫登御坐而床忽陷(坐讀/曰座)羣下失色殷
仲文曰將由聖徳深厚地不能載𤣥大悦梁王珍之國
臣孔樸奉珍之犇夀陽珍之晞之曾孫也(晞子㻱出繼/梁國珍之之)
(祖/也)　戊申燕王熙尊燕主垂之貴嬪段氏為皇太后段
氏熙之慈母也己酉立苻貴嬪為皇后(嬪毗/賔翻)大赦　辛
亥桓𤣥遷帝於尋陽(尋陽郡時/治柴桑)　燕以衛尉悦真為青
州刺史鎮新城光禄大夫衛駒為并州刺史鎮凡城
癸丑納桓温神主于太廟桓𤣥臨聴訟觀閲囚徒(洛都/華林)
(園北有聴訟觀本平望觀也魏明帝以刑獄天下大命/也每斷大獄常幸觀聴之太和三年更名聴訟觀建康)
(倣洛都之制亦/置之觀古玩翻)罪無輕重多得原放有干輿乞者時或
䘏之其好行小恵如此(干犯也干輿行犯乘輿也乞/者丐衣食之物好呼到翻)
是嵗魏主珪始命有司制冠服以品秩為差然法度草
創多不稽古
三年春正月桓𤣥立其妻劉氏為皇后劉氏喬之曽孫
也(劉喬見八十六卷/恵帝永興三年)𤣥以其祖彛以上名位不顯不復
追尊立廟(復扶/又翻)散騎常侍徐廣曰敬其父則子悦(孝經/載孔)
(子之/言)請依故事立七廟𤣥曰禮太祖東向左昭右穆(禮/天)
(子七廟太祖正東向之位左三昭右三穆决疑要録曰/父南面故曰昭昭明也子北面故曰穆穆順也昭本如)
(字為漢諱昭改音韶或/云晉文帝名昭改音韶)晉立七廟宣帝不得正東向之
位何足法也秘書監卞承之謂廣曰若宗廟之祭果不
及祖有以知楚徳之不長矣廣邈之弟也(徐邈以文學/為孝武所親)
(信/)𤣥自即位心常不自安二月己丑朔夜濤水入石頭
流殺人甚多讙譁震天𤣥聞之懼曰奴輩作矣𤣥性苛
細好自矜伐(讙許元翻好呼/到翻下性好同)主者奏事或一字不體(謂/字)
(之上下偏傍/不合體也)或片辭之謬必加糾擿以示聰明(擿他/狄翻)尚
書答詔誤書春蒐為春菟(菟同/都翻)自左丞王納之以下凡
所闗署(闗通/也)皆被降黜(被皮/義翻)或手注直官(直官入/直官也)或自
用令史(令史尚書令/僕所署用)詔令紛紜有司奉答不暇而紀綱
不治奏案停積不能知也又性好遊畋或一日數出(數/所)
(角/翻)遷居東宫更繕宫室(更工/衡翻)土木並興督迫嚴促朝野
騷然思亂者衆𤣥遣使加益州刺史毛璩散騎常侍左
將軍璩執留𤣥使不受其命璩寳之孫也(使疏吏翻散/悉亶翻騎竒)
(寄翻璩/彊魚翻)𤣥以桓希為梁州刺史分命諸將戍三巴以備
之(三巴巴郡巴東巴西也杜佑曰渝州古巴國謂之/三巴以閬白二水東南流曲折三迴如巴字也)璩
傳檄逺近列𤣥罪狀遣巴東太守柳約之建平太守羅
述征虜司馬甄季之擊破希等(甄之/人翻)仍帥衆進屯白帝
(史言劉裕未起毛璩已仗/義舉兵討𤣥帥讀曰率)劉裕從徐兖二州刺史安成
王桓脩入朝(朝直/遙翻)𤣥謂王謐曰裕風骨不常葢人傑也
每遊集必引接殷勤贈賜甚厚𤣥后劉氏有智鑒謂𤣥
曰劉裕龍行虎步視瞻不凡恐終不為人下不如早除
之𤣥曰我方平蕩中原非裕莫可用者俟闗河平定然
後别議之耳𤣥以桓𢎞為青州刺史鎮廣陵刁逵為豫
州刺史鎮歴陽𢎞脩之弟逵彛之子也(刁彛見一百三/卷簡文帝咸安)
(二/年)劉裕與何無忌同舟還京口密謀興復晉室劉邁弟
毅家於京口亦與無忌謀討𤣥無忌曰桓氏彊盛其可
圖乎毅曰天下自有彊弱茍為失道雖彊易弱(易以/豉翻)正
患事主難得耳(謂舉大事難/得一人為主)無忌曰天下草澤之中非
無英雄也毅曰所見惟有劉下邳(裕先領下邳/太守故稱之)無忌笑
而不答還以告裕遂與毅定謀初太原王元徳及弟仲
徳為苻氏起兵攻燕主垂不克來犇(王叡字元徳王懿/字仲德名犯宣元)
(二帝諱故以字行仲徳為燕所敗渡/河依段遼自遼所來奔為于偽翻)朝廷以元徳為𢎞
農太守仲徳見桓𤣥稱帝謂人曰自古革命誠非一族
然今之起者恐不足以成大事平昌孟昶為青州主簿
(平昌縣漢屬城陽國魏文帝分城陽立平昌郡後省晉/恵帝又立平昌郡其地今屬密州安丘縣界昶丑兩翻)
桓𢎞使昶至建康𤣥見而悦之謂劉邁曰素士中得一
尚書郎(起於白厔者/謂之素士)卿與其州里寧相識否(孟昶平昌/人平昌郡)
(屬青州劉邁彭城沛人彭城屬徐州/葢二人並僑居京口故謂之同州里)邁素與昶不善對
曰臣在京口不聞昶有異能唯聞父子紛紛更相贈詩
耳(更工/衡翻)𤣥笑而止昶聞而恨之既還京口裕謂昶曰草
間當有英雄起卿頗聞乎昶曰今日英雄有誰正當是
卿耳於是裕毅無忌元徳仲徳昶及裕弟道規任城魏
詠之(任城縣前漢屬東平國後漢章帝元和元年分東/平為任城國而任城縣屬焉晉氏南渡省任城郡)
(為任城縣屬髙/平郡任音壬)髙平檀憑之琅邪諸葛長民河内太守
隴西辛扈興振威將軍東莞童厚之(莞音/官)相與合謀起
兵道規為桓𢎞中兵參軍裕使毅就道規及昶於江北
共殺𢎞據廣陵長民為刁逵參軍使長民殺逵據歴陽
元徳扈興厚之在建康使之聚衆攻𤣥為内應刻期齊
𤼵孟昶妻周氏富於財昶謂之曰劉邁毁我於桓公使
我一生淪陷我決當作賊卿幸早離絶脱得富貴相迎
不晚也周氏曰君父母在堂欲建非常之謀豈婦人所
能諫事之不成當於奚官中奉養大家(奚如字又胡禮/翻周禮注曰古)
(者從坐男女没入縣官為奴其少才智以為奚今之侍/史官婢或曰奚官女此言事君敗没為官婢當於奚官)
(中養姑晉志奚官令屬少府晉宋間子婦/稱其姑曰大家攷南史孝義孫棘傳可見)義無歸志也
昶愴然久之而起(愴丑亮翻悵/然失志貌)周氏追昶坐曰觀君舉
措非謀及婦人者不過欲得財物耳因指懐中兒示之
曰此而可賣亦當不惜遂傾貲以給之昶弟顗妻周氏
之從妹也(顗魚豈翻/從才用翻)周氏紿之曰昨夜夢殊不祥(紿待/亥翻)
門内絳色物宜悉取以為厭勝(厭於涉翻/又於檢翻)妹信而與之
遂盡縫以為軍士袍何無忌夜於屏風裏草檄文其母
劉牢之姊也登橙密窺之(橙都鄧/翻床屬)泣曰吾不及東海吕
母明矣(吕母事見三十八/卷王莽天鳳四年)汝能如此吾復何恨問所與
同謀者曰劉裕母尤喜因為言𤣥必敗舉事必成之理
以勸之(復扶又翻/為于偽翻)乙卯裕託以遊獵與無忌收合徒衆
得百餘人丙辰詰旦京口城開無忌著傳詔服(詰去吉/翻著則)
(略翻著傳詔之/服因自稱敕使)稱敕使居前(使疏/吏翻)徒衆隨之齊入即斬
桓脩以徇脩司馬刁𢎞帥文武佐吏來赴(帥讀/曰率)裕登城
謂之曰(城謂京口/之金城)郭江州已奉乘輿返正於尋陽(郭江/州謂)
(郭昶之也時帝在尋陽裕/詭言以誑𢎞等乘䋲證翻)我等並被密詔誅除逆黨(被/皮)
(義/翻)今日賊𤣥之首已當梟於大航矣(梟堅堯翻説文曰/日至捕梟磔之以)
(頭掛木上今/謂掛首為梟)諸君非大晉之臣乎今來欲何為𢎞等信
之收衆而退裕問無忌曰今急須一府主簿何由得之
無忌曰無過劉道民道民者東莞劉穆之也(晉陵有南/東莞郡故)
(穆之居京/口莞音官)裕曰吾亦識之即馳信召焉時穆之聞京口
讙噪聲(讙許云翻/噪當作譟)晨起出陌頭屬與信會(信使也屬之/欲翻使疏吏)
(翻/)穆之直視不言者久之(直視注目直/視不他屬)既而返室壊布
裳為袴(袴脛衣也晉志曰袴褶之制未/詳所起近世以為戎服壊音怪)往見裕裕曰始
舉大義方造艱難(言造事之初/事事艱難也)須一軍吏甚急卿謂誰
堪其選穆之曰貴府始建軍吏實須其才倉猝之際略
當無見踰者裕笑曰卿能自屈吾事濟矣即於坐署主
簿(坐讀/曰座)孟昶勸桓𢎞其日出獵天未明開門出獵人昶
與劉毅劉道規帥壯士數十人直入(帥讀曰/率下同)𢎞方噉粥
即斬之因收衆濟江(噉徒/濫翻)裕使毅誅刁𢎞先是裕遣同
謀周安穆入建康報劉邁(先悉/薦翻)邁雖酬許意甚惶懼安
穆慮事泄乃馳歸𤣥以邁為竟陵太守邁欲亟之郡是
夜𤣥與邁書曰北府人情云何卿近見劉裕何所道邁
謂𤣥已知其謀晨起白之𤣥大驚封邁為重安侯(重直/龍翻)
既而嫌邁不執安穆使得逃去乃殺之悉誅元徳扈興
厚之等衆推劉裕為盟主總督徐州事以孟昶為長史
守京口檀憑之為司馬彭城人應募者裕悉使郡主簿
劉鍾統之丁巳裕帥二州之衆千七百人(二州兖/徐也)軍于
竹里移檄逺近聲言益州刺史毛璩已定荆楚江州刺
史郭昶之奉迎主上返正於尋陽鎮北參軍王元徳等
並帥部曲保據石頭揚武將軍諸葛長民已據歴陽𤣥
移還上宫(𤣥始遷東宫今以/裕起移還上宫)召侍官皆入止省中(侍官/自侍)
(中下至黄/散之屬)加揚州刺史新野王桓謙征討都督以殷仲
文代桓脩為徐兖二州刺史謙等請亟遣兵擊裕𤣥曰
彼兵鋭甚計出萬死若有蹉跌(蹉七何翻/跌徒結翻)則彼氣成而
吾事去矣不如屯大衆於覆舟山以待之(成帝咸康八/年於覆舟山)
(南立北郊山葢在建康/城北也形如覆舟故名)彼空行二百里無所得鋭氣已
挫忽見大軍必驚愕我案兵堅陣勿與交鋒彼求戰不
得自然散走此策之上也謙等固請擊之乃遣頓丘太
守呉甫之右衛將軍皇甫敷相繼北上(自建康趣京口/為北上上時掌)
(翻/)𤣥憂懼特甚或曰裕等烏合微弱勢必無成陛下何
慮之深𤣥曰劉裕足為一世之雄劉毅家無擔石之儲
(擔與儋同丁濫翻言一儋一石也儲無儋石家貧之至/也揚雄家無儋石之儲應劭注曰齊人名小罌為儋石)
(受二斛晉灼曰石斗石也前書音義曰儋言一斗之儲/方言曰儋罌也齊東北海岱之間謂之儋余據今江淮)
(人謂一石/為一擔)摴蒲一擲百萬何無忌酷似其舅共舉大事
何謂無成　南涼王傉檀畏秦之彊乃去年號(傉奴沃/翻元興)
(元年傉檀改元/𢎞昌去羌吕翻)罷尚書丞郎官遣參軍闗尚使于秦(使/疏)
(吏/翻)秦王興曰車騎獻欵稱藩而擅興兵造大城豈為臣
之道乎(興拜傉檀為車/騎將軍故稱之)尚曰王公設險以守其國(易坎/卦彖)
(辭/)先王之制也車騎僻在遐藩密邇勍冦(勍渠/京翻)蓋為國
家重門之防(重直/龍翻)不圖陛下忽以為嫌興善之傉檀求
領涼州興不許　初袁真殺朱憲(見一百二卷海/西公太和五年)憲弟
綽逃奔桓温温克夀陽綽輙發真棺戮其尸温怒將殺
之桓沖請而免之綽事沖如父沖薨綽嘔血而卒(卒子/恤翻)
劉裕克京口以綽子齡石為建武參軍(裕本為建武將/軍以齡石參軍)
(事/)三月戊午朔裕軍與呉甫之遇於江乘(江乘漢舊縣/屬丹楊郡成)
(帝咸康元年桓温領琅邪太守鎮江乘之蒲洲/奏割丹楊之江乘立南琅邪郡江乘縣屬焉)將戰齡
石言於裕曰齡石世受桓氏厚恩不欲以兵刃相向乞
在軍後裕義而許之甫之𤣥驍將也(驍堅堯翻/將即亮翻)其兵甚
鋭裕手執長刀大呼以衝之衆皆披靡(呼火故翻/披普彼翻)即斬
甫之進至羅落橋(羅落橋在江乘縣南葢/緣水設羅落因以為名)皇甫敷帥數
千人逆戰(帥讀/曰率)寧逺將軍檀憑之敗死裕進戰彌厲敷
圍之數重裕倚大樹挺戰(重直龍翻挺戰挺身獨/戰也挺他鼎翻直也)敷曰
汝欲作何死㧞㦸將刺之裕瞋目叱之敷辟易(刺七亦/翻瞋七)
(人翻辟讀曰/闢易如字)裕黨俄至射敷中額而踣(射而亦翻中竹/仲翻踣蒲北翻)
裕援刀直進(援于/元翻)敷曰君有天命以子孫為託裕斬之
厚撫其孤裕以檀憑之所領兵配參軍檀祗祗憑之之
從子也(從才/用翻)𤣥聞二將死大懼召諸道術人推算及為
厭勝(將即亮翻厭於/叶翻又一琰翻)問羣臣曰朕其敗乎吏部郎曹靖
之對曰民怨神怒臣實懼焉𤣥曰民或可怨神何為怒
對曰晉氏宗廟飄泊江濵(謂遷晉宗廟主於琅邪/國尋又隨帝上尋陽也)大楚
之祭上不及祖(謂止祭桓/温於太廟)此其所以怒也𤣥曰卿何不
諫對曰輦上君子皆以為堯舜之世臣何敢言𤣥黙然
使桓謙及游擊將軍何澹之屯東陵(游擊將軍漢雜號/將軍也魏置為中)
(軍及晉以領護左右衛驍騎游擊為六軍建康之西/有西陵其東有東陵東陵在覆舟山東北澹徒覽翻)侍
中後將軍卞範之屯覆舟山西衆合二萬己未裕軍食
畢悉棄其餘糧進至覆舟山東使羸弱登山張旗幟為
疑兵(羸倫為翻/幟昌志翻)數道並前布滿山谷𤣥偵候者還云裕
軍四塞(偵丑鄭翻/塞悉則翻)不知多少𤣥益憂恐遣武衛將軍庾
賾之帥精卒副援諸軍(魏文帝踐阼置領軍將軍主五/校中壘武衛等三營後遂各置)
(將軍賾/士革翻)謙等士卒多北府人素畏伏裕莫有鬭志裕與
劉毅等分為數隊進突謙陳裕以身先之(陳讀曰陣/先悉薦翻)將
士皆殊死戰無不一當百呼聲動天地時東北風急因
縦火焚之煙炎熛天(呼火故翻炎讀/曰燄熛必遙翻)鼓噪之聲震動京
邑謙等諸軍大潰𤣥時雖遣軍拒裕而走意已決潛使
領軍將軍殷仲文具舟於石頭聞謙等敗帥親信數千
人聲言赴戰(帥讀曰/率下同)遂將其子昇兄子濬出南掖門遇
前相國參軍胡藩執馬鞚諫曰今羽林射手猶有八百
皆是義故西人受累世之恩(鞚音控馬勒也桓氏世居/荆楚西人皆其義舊此葢)
(従𤣥東下𤣥既/簒因以為羽林)不驅令一戰一旦舍此欲安之乎𤣥不
對但舉策指天(𤣥舉策指天亦項羽/所謂天之亡我之意)因鞭馬而走西趨
石頭與仲文等浮江南走經日不食左右進粗飯(趨七/喻翻)
(粗與/麄同)𤣥咽不能下昇抱其胷而撫之𤣥悲不自勝(咽於/甸翻)
(勝音/升)裕入建康王仲徳抱元徳子方回出候裕裕於馬
上抱方回與仲徳對哭追贈元徳給事中以仲徳為中
兵參軍裕止桓謙故營遣劉鍾據東府庚申裕屯石頭
城立留臺百官焚桓温神主於宣陽門外造晉新主納
于太廟(桓𤣥初簒遷七廟神主于琅邪國既而遷帝/於尋陽宗廟主祏皆隨帝西上故權造新主)遣
諸將追𤣥尚書王嘏帥百官奉迎乘輿(乘繩/證翻)誅𤣥宗族
在建康者裕使臧熹入宫收圖書器物封閉府庫有金
飾樂器裕問熹卿得無欲此乎熹正色曰皇上幽逼播
越非所將軍首建大義劬勞王家雖復不肖實無情於
樂(復扶/又翻)裕笑曰聊以戲卿耳熹燾之弟也(劉裕娶/于臧氏)壬戌
𤣥司徒王謐與衆議推裕領揚州裕固辭乃以謐為侍
中領司徒揚州刺史録尚書事謐推裕為使持節都督
楊徐兖豫青冀幽并八州諸軍事徐州刺史(使疏/吏翻)劉毅
為青州刺史何無忌為琅邪内史孟昶為丹陽尹劉道
規為義昌太守(宋永初郡國志安豐有義昌縣蓋晉末/嘗立郡宋初廢為縣也裕取義昌美名)
(使道規/領太守)裕始至建康諸大處分皆委於劉穆之(處昌呂/翻分扶)
(問/翻)倉猝立定無不允愜(愜苦/叶翻)裕遂託以腹心動止諮焉
穆之亦竭節盡誠無所遺隠時晉政寛弛綱紀不立豪
族陵縦小民窮蹙重以司馬元顯政令違舛(重直/用翻)桓𤣥
雖欲釐整而科條繁密衆莫之従穆之斟酌時宜隨方
矯正(揉曲為矯言隨事/矯揉使歸於正)裕以身範物先以威禁内外百
官皆肅然奉職不盈旬日風俗頓改(史言劉裕有撥/亂反正之才)初
諸葛長民至豫州失期不得發刁逵執長民檻車送桓
𤣥至當利而𤣥敗(當利/浦名)送人共破檻出長民還趣歴陽
(趣七/喻翻)逵棄城走為其下所執斬於石頭子姪無少長皆
死(少詩照翻/長知兩翻)唯赦其季弟給事中騁逵故吏匿其弟子
雍送洛陽(刁雍後自秦入/魏雍於容翻)秦王興以為太子中庶子裕
以魏詠之為豫州刺史鎮歴陽諸葛長民為宣城内史
初裕名微位薄輕狡無行盛流皆不與相知(行下孟翻/盛流謂當)
(時貴盛/之流)惟王謐獨竒貴之謂裕曰卿當為一代英雄裕
嘗與刁逵摴蒲不時輸直(摴蒲不勝而不即納其所負/之直此亦博徒輕狡之常態)
逵縛之馬栁(栁魚浪翻繫馬/柱也又五剛翻)謐見之責逵而釋之代之
還直由是裕深憾逵而徳謐　蕭方等曰(蕭方等梁元/帝之嫡長子)
(撰三十/國春秋)夫蛟龍潛伏魚鰕䙝之是以漢髙赦雍齒魏武
免梁鵠(雍齒事見十一卷漢髙帝十一年漢靈帝時梁/鵠為選部尚書魏武欲為洛陽令鵠以為北部)
(尉董卓之亂鵠奔劉表魏武破荆州鵠懼而/自縛詣門使在祕書以勤書自効雍於用翻)安可以布
衣之嫌而成萬乘之隙也(乘繩/證翻)今王謐為公刁逵亡族
醻恩報怨何其狹哉　尚書左僕射王愉及子荆州刺
史綏謀襲裕事泄族誅綏弟子慧龍為僧彬所匿得免
(慧龍後遂逃奔/秦又自秦奔魏)　魏以中土蕭條詔縣户不滿百者罷
之　丁夘劉裕還鎮東府　桓𤣥至尋陽郭昶之給其
器用兵力辛未𤣥逼帝西上(上時/掌翻)劉毅帥何無忌劉道
規等諸軍追之(帥讀/曰率)𤣥留龍驤將軍何澹之前將軍郭
銓與郭昶之守湓口(驤思將翻澹徒覽翻/昶丑兩翻湓蒲奔翻)𤣥於道自作
起居注(杜佑通典曰周官有左右史葢今起居注之本/動則左史書之言則右史書之左史記言右史)
(記事漢武帝有禁中起居注後漢馬皇后撰明帝起居/注則漢起居注似在宫中為女史之任其後起居皆近)
(侍之臣録記也歴代有其職而無其官後魏始置起居/令史每行幸宴㑹則在御左右記録帝言後又别置修)
(起居/注)叙討劉裕事自謂經略舉無遺策諸軍違節度以
致犇敗專覃思著述(覃深也廣也/思相吏翻)不暇與羣下議時事
起居注既成宣示逺近　丙戌劉裕稱受帝密詔以武
陵王遵承制總百官行事加侍中大將軍因大赦惟桓
𤣥一族不宥　劉敬宣髙雅之結青州大姓及鮮卑豪
帥謀殺南燕主備徳(帥所/類翻)推司馬休之為主備徳以劉
軌為司空甚寵信之雅之欲邀軌同謀敬宣曰劉公衰
老有安齊之志不可告也雅之卒告之(卒子/恤翻)軌不從謀
頗泄敬宣等南走南燕人收軌殺之追及雅之又殺之
敬宣休之至淮泗間聞桓𤣥敗遂來歸(敬宣等奔南燕/事見上卷元興)
(元/年)劉裕以敬宣為晉陵太守　南燕主備徳聞桓𤣥敗
命北地王鍾等將兵欲取江南會備徳有疾而止(昔魯/莊公)
(伐齊納子糾小白自莒先入所以有乾時之敗當此之/時建康已定使慕容鍾等之師果進劉裕固有以待之)
(矣將即/亮翻)　夏四月己丑武陵王遵入居東宫内外畢敬
遷除百官稱制書教稱令書以司馬休之監荆益梁寧
秦雍六州諸軍事領荆州刺史(劉毅等之兵既進故預/以休之鎮南蕃監工銜)
(翻雍於/用翻)庚寅桓𤣥挾帝至江陵桓石康納之𤣥更署置
百官以卞範之為尚書僕射自以犇敗之後恐威令不
行乃更增峻刑罰衆益離怨殷仲文諫𤣥怒曰今以諸
將失律天文不利故還都舊楚而羣小紛紛妄興異議
方當糾之以猛未可施之以寛也荆江諸郡聞𤣥播越
有上表犇問起居者𤣥皆不受更令所在賀遷新都(唐/人)
(所謂難將一人手掩/盡天下目桓𤣥是也)初王謐為𤣥佐命元臣𤣥之受禪
(禪時/戰翻)謐手解帝璽綬(璽斯氏翻/綬音受)及𤣥敗衆謂謐宜誅劉
裕特保全之劉毅嘗因朝會問謐璽綬所在(璽斯氏翻/綬音受朝)
(直遙/翻)謐内不自安逃犇曲阿(劉昫曰唐潤州丹/楊縣古曲阿縣也)裕牋白
武陵王迎還復位　桓𤣥兄子歆引氐帥楊秋冦歴陽
(帥所/類翻)魏詠之帥諸葛長民劉敬宣劉鍾共擊破之(帥讀/曰率)
(下/同)斬楊秋於練固(練固在歴/陽西北)𤣥使武衛將軍庾稚祖江
夏太守桓道恭帥數千人就何澹之等共守湓口何無
忌劉道規至桑落洲(桑落洲在湓城東北大江中杜佑/曰桑落洲在江洲都昌縣漢之彭)
(澤縣/也)庚戌澹之等引舟師逆戰澹之常所乘舫(舫甫妄/翻方舟)
(也/)羽儀旗幟甚盛(幟昌/志翻)無忌曰賊帥必不居此(帥所/類翻)欲
詐我耳宜亟攻之衆曰澹之不在其中得之無益無忌
曰今衆寡不敵戰無全勝澹之既不居此舫戰士必弱
我以勁兵攻之必得之得之則彼勢沮而我氣倍因而
薄之破賊必矣(沮在/呂翻)道規曰善遂徃攻而得之因傳呼
曰已得何澹之矣澹之軍中驚擾無忌之衆亦以為然
乘勝進攻澹之等大破之無忌等克湓口進據尋陽遣
使奉送宗廟主祏還京師(祏音石廟中藏木主石室也/既克尋陽宗廟主祏乃得還)
加劉裕都督江州諸軍事桑落之戰胡藩所乘艦為官
軍所燒藩全鎧入水潛行三十許步乃得登岸(艦户黯/翻鎧苦)
(亥/翻)時江陵路已絶(官軍既克尋陽/故江陵之路絶)乃還豫章劉裕素聞
藩為人忠直引參領軍軍事　桓𤣥收集荆州兵曾未
三旬有衆二萬樓船器械甚盛甲寅𤣥復帥諸軍挾帝
東下以苻宏領梁州刺史為前鋒又使散騎常侍徐放
先行説劉裕等曰若能旋軍散甲當與之更始各授位
任令不失分(復扶又翻説輸芮翻/更工衡翻分抶問翻)劉裕以諸葛長民都
督淮北諸軍事鎮山陽以劉敬宣為江州刺史　柔然
可汗社崘従弟悦代大郍謀殺社崘(崘盧昆翻従才用/翻郍與那同奴何)
(翻/)不克犇魏　燕王熙於龍騰苑起逍遥宫連房數百
鑿曲光海盛夏士卒不得休息暍死者大半(去年熈起/龍騰苑暍)
(於歇翻/傷暑也)　西凉世子譚卒　劉毅何無忌劉道規下邳
太守平昌孟懐玉帥衆自尋陽西上(帥讀曰率/上時掌翻)五月癸
酉與桓𤣥遇於峥嶸洲(水經注江水東過武口又東右/得李姥浦北對峥嶸洲劉毅破)
(桓𤣥處在今黄州夀昌軍之間杜佑曰峥/嶸洲在鄂州武昌縣峥仕耕翻嶸户萌翻)毅等兵不滿
萬人而𤣥戰士數萬衆憚之欲退還尋陽道規曰不可
彼衆我寡彊弱異勢今若畏懦不進必為所乘雖至尋
陽豈能自固𤣥雖竊名雄豪内實恇怯(恇曲陽翻/亦怯也)加之
已經犇敗衆無固心決機兩陣將雄者克(將即/亮翻)不在衆
也因麾衆先進毅等從之𤣥常漾舸於舫側以備敗走
(舸古/我翻)由是衆莫有鬭心毅等乘風縦火盡鋭争先𤣥衆
大潰燒輜重夜遁(重直/用翻)郭銓詣毅降𤣥故將劉統馮稚
等聚黨四百人襲破尋陽城(降户江翻/將即亮翻)毅遣建威將軍
劉懐肅討平之懐肅懐敬之弟也(劉懐敬見一百一/十一卷隆安三年)𤣥
挾帝單舸西走留永安何皇后及王皇后於巴陵(永安/何皇)
(后穆帝章皇后也/王皇后帝之后也)殷仲文時在𤣥艦求出别船收集散
卒因叛𤣥奉二后犇夏口(夏户/雅翻)遂還建康己卯𤣥與帝
入江陵馮該勸使更下戰𤣥不從欲犇漢中就桓希(桓/希)
(時為梁/州刺史)而人情乖沮號令不行(沮在/吕翻)庚辰夜中處分欲
發(處昌吕翻/分扶問翻)城内已亂乃與親近腹心百餘人乘馬出
城西走至城門左右於闇中斫𤣥不中(不中竹/仲翻)其徒更
相殺害(更工/衡翻)前後交横𤣥僅得至船左右分散惟卞範
之在側辛巳荆州别駕王康産奉帝入南郡府舍太守
王騰之帥文武為侍衛(帥讀曰/率下同)𤣥將之漢中屯騎校尉
毛脩之璩之弟子也誘𤣥入蜀𤣥従之(誘音/酉)寧州刺史
毛璠(璠音/繁)璩之弟也卒於官璩使其兄孫祐之及參軍
費恬帥數百人送璠歸江陵(費扶/沸翻)壬午遇𤣥於枚回洲
(水經注江水逕江陵/縣南有州曰枚回洲)祐之恬迎擊𤣥矢下如雨𤣥嬖人
丁仙期萬葢等以身蔽𤣥皆死(嬖卑義翻/又愽計翻)益州督䕶漢
嘉馮遷抽刀前欲擊𤣥𤣥拔頭上玉導與之(魏晉以來/冠幘有簮)
(有導至尊以玉為之導引也/所以引髪入冠幘之内也)曰汝何人敢殺天子遷曰
我殺天子之賊耳遂斬之又斬桓石康桓濬庾賾之(賾/土)
(革/翻)執桓昇送江陵斬於市乘輿返正於江陵以毛脩之
為驍騎將軍(乘繩證翻驍堅/堯翻騎竒寄翻)甲寅大赦諸以畏逼従逆
者一無所問戊寅奉神主于太廟(納尋陽所奉送/宗廟主祏也)劉毅
等傳送𤣥首梟于大桁(傳株戀翻/梟堅堯翻)毅等既戰勝以為大
事已定不急追躡又遇風船未能進𤣥死㡬一旬(㡬居/希翻)
(又音/祈)諸軍猶未至時桓謙匿於沮中(㳂沮水上下為沮/中臨沮上黄二縣)
(皆其地也/沮干余翻)揚武將軍桓振匿於華容浦(華容縣自漢以/來屬南郡水經)
(注江水左迆為中夏口右則中郎浦出焉華容縣今在/監利縣界晉書振傳曰匿於華容之涌中左傳閻敖游)
(涌而逸杜預註云涌水/在南郡華容縣涌音勇)𤣥故將王稚徽戍巴陵遣人報
振云桓歆已克京邑馮稚復克尋陽(將即亮翻復扶/又翻下復陷同)劉
毅諸軍並中路敗退振大喜聚黨得二百人襲江陵桓
謙亦聚衆應之閏月己丑復陷江陵殺王康産王騰之
振見帝於行宫躍馬奮戈直至階下問桓昇所在聞其
已死瞋目謂帝曰(瞋七/人翻)臣門户何負國家而屠滅若是
琅邪王徳文下牀謂曰此豈我兄弟意邪振欲殺帝謙
苦禁之乃下馬歛容致拜而出壬辰振為𤣥舉哀立喪
庭諡曰武悼皇帝(為于/偽翻)癸巳謙等帥羣臣奉璽綬於帝
曰(帥讀/曰率)主上法堯禪舜今楚祚不終百姓之心復歸於
晉矣以琅邪王徳文領徐州刺史振為都督八郡諸軍
事荆州刺史謙復為侍中衛將軍加江豫二州刺史帝
侍御左右皆振之腹心振少薄行𤣥不以子妷齒之(行/下)
(孟翻以年叙長㓜為齒又齒/列也言不使預子姪之列)至是嘆曰公昔不早用我
遂致此敗若使公在我為前鋒天下不足定也今獨作
此安歸乎遂縱意酒色肆行誅殺謙勸振引兵下戰已
守江陵振素輕謙不從其言劉毅至巴陵誅王稚徽何
無忌劉道規進攻桓謙於馬頭(馬頭岸在大江南/岸北對江津口)桓蔚
於龍泉(水經註靈溪之東有龍陂廣貟二百餘/步水至淵深有龍見于其中故曰龍陂)皆破之
蔚祕之子也(桓祕見一百三卷/孝武寧康元年)無忌欲乘勝直趣江陵
(趣七/喻翻)道規曰兵法屈申有時不可茍進諸桓世居西楚
羣小皆為竭力振勇冠三軍(為于偽翻/冠古玩翻)難與争鋒且可
息兵養鋭徐以計策縻之不憂不克無忌不從振逆戰
於靈溪(水經注江水自江陵縣南東逕燕尾洲北合靈/溪水江溪之會有靈溪戍背阿面江西帶靈溪)
馮該以兵會之無忌等大敗死者千餘人退還尋陽與
劉毅等上牋請罪(上時/掌翻)劉裕以毅節度諸軍免其青州
刺史桓振以桓蔚為雍州刺史鎮襄陽(雍於/用翻)柳約之羅
述甄季之聞桓𤣥死自白帝進軍至枝江(枝江縣自漢/以來屬南郡)
(我朝省為鎮屬松/滋縣甄之人翻)聞何無忌等敗於靈溪亦引兵退俄
而述季之皆病約之詣桓振偽降欲謀襲振事泄振殺
之約之司馬時延祖(時姓/也)涪陵太守文處茂收其餘衆
保涪陵(處昌呂翻/涪音浮)六月毛璩遣將攻漢中斬桓希璩自
領梁州　秋七月戊申永安皇后何氏崩　燕苻昭儀
有疾龍城人王榮自言能療之昭儀卒(卒子/恤翻)燕王熙立
榮於公車門支解而焚之　八月癸酉葬穆章皇后于
永平陵　魏置六謁官凖古六卿　九月刁騁謀反伏
誅刁氏遂亡(刁逵之誅惟赦騁而雍得逃走投/北騁又誅則江南之刁氏亡矣)刁氏素
富奴客縦横(横尸/孟翻)專固山澤為京口之患劉裕散其資
蓄令民稱力而取之(稱尺/證翻)彌日不盡時州郡飢弊民賴
之以濟乞伏乾歸及楊盛戰于竹嶺(上邽西南有/南山竹嶺)為盛
所敗(敗補/邁翻)　西凉公暠立子歆為世子(暠古/老翻)　魏主珪
臨昭陽殿改補百官引朝臣文武親加銓擇隨才授任
(朝直/遙翻)列爵四等王封大郡公封小郡侯封大縣伯封小
縣其品第一至第四舊臣有功無爵者追封之宗室疏
逺及異姓襲封者降爵有差又置散官五等其品第五
至第九(散悉/亶翻)文官造士才能秀異武官堪為將帥者其
品亦比第五至第九(將即亮翻/帥所類翻)百官有闕則取於其中
以補之其官名多不用漢魏之舊傚上古龍官鳥官(左/傳)
(郯子曰昔太皥氏以龍紀故為龍師而龍名我髙祖少/皥摯之立也鳳鳥適至故為鳥師而鳥名鳳鳥氏歴正)
(也𤣥烏氏司分者也伯趙氏司至者也青烏氏司啓者/也丹鳥氏司閉者也祝鳩氏司徒也鵙鳩氏司馬也鳴)
(鳩氏司空也爽鳩氏司冦也鶻鳩氏司事也五鳩鳩民/者也五雉為五工正九扈為九農正杜預註曰太皥氏)
(有龍瑞故以龍名官應劭曰以龍紀其官長春官為青/龍夏官為赤龍秋官為白龍冬官為黑龍中官為黄龍)
(張晏曰庖犧將興神龍負/圖而至因以名官與師也)謂諸曹之使為鳬鴨(魏書官/氏志作)
(諸曹/走使)取其飛之迅疾也謂候官伺察者為白鷺取其延
頸逺望也餘皆類此　盧循冦南海攻番禺(番音潘/禺音愚)廣
州刺史濮陽呉隠之拒守百餘日(濮博/木翻)冬十月壬戌循
夜襲城而陷之燒府舍民室俱盡執呉隠之循自稱平
南將軍攝廣州事聚燒骨為共冡葬於洲上得髑髏三
萬餘枚(髑徒谷翻髏郎侯翻/説文曰髑髏頂也)又使徐道覆改始興(呉孫/皓甘)
(露元年分桂陽南部都/尉立始興郡唐為韶州)執始興相阮腆之(相息亮翻/腆它典翻)
劉裕領青州刺史(劉毅免青州/裕自領之)劉敬宣在尋陽聚糧繕
船未嘗無備故何無忌等雖敗退賴以復振(復扶又翻/下復自同)
桓𤣥兄子亮自稱江州刺史冦豫章敬宣擊破之劉毅
何無忌劉道規復自尋陽西上至夏口(夏戸/雅翻)桓振遣鎮
東將軍馮該守東岸揚武將軍孟山圖據魯山城輔國
將軍桓仙客守偃月壘衆合萬人水陸相援毅攻魯山
城道規攻偃月壘無忌遏中流自辰至午二城俱潰(漢/水)
(與江㑹于魯山西南漢水之左有却月城亦/曰偃月壘故曲陵縣也後更為沙羡縣治)生禽山圖
仙客該走石城(走音奏竟陵縣古石城戍也郢州圖經/曰子城三面墉基皆天造正西絶壁下)
(臨漢江石城之/名葢本於此)　辛巳魏大赦改元天賜築西宫十一
月魏主珪如西宫命宗室置宗師八國置大師小師州
郡亦各置師以辨宗黨舉才行如魏晉中正之職(魏書/官氏)
(志曰以八國姓族難分故國立大師小師令辨其宗黨/品舉人才自八國以外郡各立師職分如八國比今之)
(中正也宗室立宗宗師亦如/州郡八國之職行下孟翻)　燕王熙與苻后遊畋北
登白鹿山東踰青嶺(水經註大遼水東南過遼東郡房/縣西又右㑹白狼水水出右北平)
(白狼縣東南北屈逕白鹿山西即白狼山也青嶺即青/陘在龍城東南四百餘里魏收地形志建徳郡石城縣)
(有白鹿/山祠)南臨滄海而還(滄海在遼西郡海陽縣/南還從宣翻又如字)士卒為
虎狼所殺及凍死者五千餘人　十二月劉毅等進克
巴陵毅號令嚴整所過百姓安悦劉裕復以毅為兖州
刺史桓振以桓放之為益州刺史屯西陵文處茂擊破
之放之走還江陵　髙句麗侵燕(句如字又音/駒麗力知翻)　戊辰
魏主珪如豺山宫　是嵗晉民避亂襁負之淮北者道
路相屬(襁居兩翻/屬之欲翻)
　
　
　
　
　
　
　
　
　
　
　
　
　
　資治通鑑卷一百十三
