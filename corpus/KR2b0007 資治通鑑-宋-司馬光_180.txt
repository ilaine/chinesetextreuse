
　資治通鑑卷一百七十九　宋　司馬光　撰
　　　　　　　　　　　　　　胡三省　音注
　隋紀三(起上章涒灘盡昭/陽大淵獻凡四年)
　　髙祖文皇帝中
開皇二十年春二月熙州人李英林反(隋志同安郡梁/置豫州後改晉)
(州後齊改江州陳復曰晉州開/皇初曰熙州因晉熙郡名州也)三月辛夘以揚州緫管
司馬河内張衡為行軍緫管(隋制緫管府置長史/司馬河内郡置懷州)帥步
騎五萬討平之(帥讀曰率/騎竒寄翻)　賀若弼復坐事下獄(若人/者翻)
(復扶又翻/下遐嫁翻)上數之曰(數所具翻/又所主翻)公有三太猛嫉妬心太
猛自是非人心太猛無上心太猛既而釋之它日上謂
侍臣曰弼將伐陳謂髙熲曰陳叔寶可平也不作髙鳥
盡良弓藏邪(熲居永翻下同范蠡告大夫/種嘗有是言邪音耶下同)熲云必不然
及平陳遽索内史又索僕射(索山客翻/射寅謝翻)我語熲曰(語牛/倨翻)
(下/同)功臣正宜授勲官(隋置上柱國至帥都/督凡十一等為勲官)不可預朝政
(朝直/遙翻)弼後語熲皇太子於已出口入耳無所不盡公終
久何必不得弼力何脉脉邪(脉脉有言不/得吐之意)意圖廣陵又
圖荆州皆作亂之地意終不改也　夏四月壬戌突厥
逹頭可汗犯塞(厥九勿翻可從/刋入聲汗音寒)詔命晉王廣楊素出靈
武道(即靈/州道)漢王諒史萬歳出馬邑道(即朔/州道)以擊之長孫
晟帥降人為秦州行軍緫管(天水郡置秦州長知兩翻/晟承正翻帥讀曰率降户)
(江/翻)受晉王節度晟以突厥飲泉易可行毒(易以/䜴翻)因取諸
藥毒水上流突厥人畜飲之多死于是大驚曰天雨惡
水(雨于/具翻)其亡我乎因夜遁晨追之斬首千餘級(曰考異/  煬帝)
(紀曰出靈武無虜而還突厥傳曰晉王出靈州逹頭逃/遁而去晟傳曰逹頭與王相抗葢逹頭聞王來而遁晟)
(將兵從别道與/逹頭相遇耳)史萬歳出塞至大斤山與虜相遇逹頭
遣使問隋將為誰候騎報史萬歳也突厥復問得非敦
煌戍卒乎(史萬歳戍敦煌事見一百七十五卷陳長城/公至徳元年使疏吏翻下同將即亮反騎竒)
(寄翻復扶又翻/下同敦徒門翻)候騎曰是也逹頭懼而引去萬歳馳追
百餘里縱擊大破之斬數千級逐北入磧數百里虜逺
遁而還(磧七迹翻下同還從宣翻又如字傳考異曰帝/紀十九年六月史萬歳破賊據本  在今年紀)
(誤也按破賊/當作破逹頭)詔遣長孫晟復還大利城安撫新附逹頭
復遣其弟子俟利伐從磧東攻唘民上又發兵助唘民
守要路俟利伐退走入磧唘民上表陳謝曰大隋聖人
可汗憐養百姓如天無不覆(上時掌翻/覆敷又翻)地無不載染干
如枯木更葉枯骨更肉千世萬世常為大隋典羊馬也
(爲于/偽翻)帝又遣趙仲卿為唘民築金河定襄二城(隋志榆/林郡金)
(河縣隋初置榆關緫管定/襄即雲内縣之恒安鎮)　秦孝王俊久疾未能起遣
使奉表陳謝上謂其使者曰我戮力創茲大業作訓垂
範庶臣下守之汝為吾子而欲敗之(使疏吏翻/敗補邁翻)不知何
以責汝俊慙怖(怖普/布翻)疾遂篤乃復拜俊上柱國六月丁
丑俊薨(帝五子獨/俊病死耳)上哭之數聲而止俊所為侈麗之物
悉命焚之王府僚佐請立碑(隋親王置師友文學長吏/司馬諮議參軍掾屬主簿)
(録事功曹記室户倉兵等曹騎兵城局等參軍東西閣/祭酒參軍事法田水鎧士等曹行參軍行叅軍長兼行)
(參軍典籖等釋名碑者𦵏時所設臣子追述君父/之功以書其上初學記碑悲也所以上往事也)上曰
欲求名一卷史書足矣何用碑為若子孫不能保家徒
與人作鎮石耳(鎮之人/翻壓也)俊子浩崔妃所生也庶子曰湛
羣臣希旨奏漢之栗姬子榮郭后子彊皆隨母廢(栗姬/子榮)
(事見十六卷漢景帝六年七年郭后子彊事見四十三/卷漢光武建武十七年十九年斯二事者二帝之失也)
(可以為/法乎)今秦王二子母皆有罪不合承嗣上從之以秦
國官為喪主　初上使太子勇叅决軍國政事時有損
益上皆納之勇性寛厚率意任情無矯飾之行(行下/孟翻)上
性節儉勇嘗文飾蜀鎧(蜀鎧蜀人所作也蜀人工巧所/作鎧甲已精麗而勇又文飾之)
上見而不悦戒之曰自古帝王未有好奢侈而能久長
者汝為儲后(后君也儲后猶言/儲君也好呼到翻)當以儉約為先乃能奉
承宗廟吾昔日衣服各留一物時復觀之以自警戒恐
汝以今日皇太子之心忘昔時之事故賜汝以我舊所
帶刀一枚并葅醬一合(淹菜為葅醬醢也肉醬跂醬皆/謂之醢又菜葅謂之醬内則芥)
(醬/)汝㫺作上士時常所食也(謂勇仕/周時)若存記前事應知
我心後遇冬至百官皆詣勇勇張樂受賀上知之問朝
臣曰近聞至日内外百官相帥朝東宫此何禮也太常
少卿辛亶對曰於東宫乃賀也不得言朝(朝直遙翻帥/讀曰率少始)
(照/翻)上曰賀者正可三數十人隨情各去何乃有司徴召
一時普集太子法服設樂以待之可乎(隋制太子衮冕/垂白珠九旒青)
(纊充耳犀笄𤣥衣纁裳衣山龍華蟲大宗彞五章裳藻/粉米黼黻四章織成為之白紗内單黼領青褾襈裙革)
(帶金鈎鍱大帶素帶不朱裏亦紕以朱綠􁀙隨裳色火/山二章玉具劒火珠鏢首瑜玉雙珮朱組雙大綬四采)
(赤白縹紺純朱質長一丈八尺三百二十首廣九寸小/雙綬長二尺六寸色同大綬而首半之間施二玉環朱)
(韈赤舄以金飾褾彼小翻襈雛冕翻鍱丑例翻又彼列/翻紕頻彌翻鏢紕招翻綬音受縹匹沼翻純之尹翻長)
(直亮翻廣/苦曠翻)因下詔曰禮有等差君臣不雜皇太子雖居
上嗣義兼臣子而諸方岳正冬朝賀任土作貢别上東
宫(别上時/掌翻)事非典則宜悉停斷(斷丁/管翻)自是恩寵始衰漸
生猜阻勇多内寵昭訓雲氏尤幸(姓苑雲姓縉雲氏之/後又魏書官氏志逹)
(宥氏後改雲/氏此其後也)其妃元氏無寵遇心疾二日而薨(元妃薨/見一百)
(七十七卷/十一年)獨孤后意有佗故甚責望勇自是雲昭訓専
内政生長寜王儼平原王裕安成王筠髙良娣生安平
王嶷襄成王恪王良媛生髙陽王該建安王韶成姬生
潁川王煚(娣音弟嶷魚力翻媛/于眷翻煚居永翻)後宫生孝實孝範后彌
不平頗遣人伺察求勇過惡晉王廣彌自矯飾唯與蕭
妃居處(伺相吏翻/處昌吕翻)後庭有子皆不育后由是數稱廣賢
(數所/角翻)大臣用事者廣皆傾心與交(謂楊/素等)上及后每遣左
右至廣所無貴賤廣必與蕭妃迎門接引為設美饌(為/于)
(偽翻饌士戀翻/説文具食也)申以厚禮(申重/也)婢僕往來者無不稱其
仁孝上與后嘗幸其第廣悉屏匿美姬於别室(屏必/郢翻)唯留
老醜者衣以縵綵(衣於既翻縵莫半/翻縵無文者也)給事左右屏帳改
用縑素故絶樂器之絃不令拂去塵埃(去羌/吕翻)上見之以
為不好聲色還宫以語侍臣(好呼到翻/語牛倨翻)意甚喜侍臣皆
稱慶由是愛之特異諸子上宻令善相者來和(相息/亮翻)徧
視諸子對曰晉王眉上雙骨隆起貴不可言上又問上
儀同三司韋鼎我諸兒誰得嗣位對曰至尊皇后所最
愛者當與之非臣敢預知也(來和韋鼎皆識帝/於潛躍故尤信之)上笑曰
卿不肻顯言邪(邪音/耶)晉王廣美姿儀性敏慧沈深嚴重
(沈持/林翻)好學善屬文(好呼到翻/屬之欲翻)敬接朝士禮極卑屈由是
聲名籍甚(言聲名狼籍甚盛/朝直遙翻下同)冠於諸王(冠古/玩翻)廣為揚州
緫管入朝將還鎮入宫辭后伏地流涕后亦泫然泣下
(泫户/畎翻)廣曰臣性識愚下常守平生昆弟之意不知何罪
失愛東宫恒蓄盛怒欲加屠陷(恒户/登翻)每恐讒譛生於投
杼(用曾參/母子事)鴆毒遇於杯勺(杯勺皆飲器周禮梓人為/飲器勺一升勺市若翻)是
以勤憂積念懼履危亡后忿然曰睍地伐漸不可耐(勇/小)
(字睍/地伐)我為之娶元氏女(為于/偽翻)竟不以夫婦禮待之専寵
阿雲(阿烏/葛翻)使有如許豚犬(曹操曰如袁本初劉景升/兒豚犬耳後遂以詆其子)前
新婦遇毒而夭(夭於/紹翻)我亦不能窮治(治直/之翻)何故復於汝
發如此意(復扶/又翻)我在尚爾我死後當魚肉汝乎每思東
宫竟無正嫡至尊千秋萬歳之後遣汝等兄弟向阿雲
兒前再拜問訊此是幾許苦痛邪(幾居豈翻/邪音耶)廣又拜嗚
咽不能止后亦悲不自勝(勝音/升)自是后決意欲廢勇立
廣矣廣與安州緫管宇文述素善(安陸郡/置安州)欲述近已奏
為夀州刺史(淮南郡舊屬南則為豫州屬北則為/揚州開皇九年改曰夀州近其靳翻)廣尤
親任緫管司馬張衡衡為廣畫奪宗之策廣問計於述
述曰皇太子失愛已久令徳不聞於天下大王仁孝著
稱才能葢世數經將領頻有大功(謂南平陳北伐突厥/也數所角翻將即亮)
(翻/)主上之與内宫咸所鍾愛(内宫即中宫避/國諱故云然)四海之望
實歸大王然廢立者國家大事處人父子骨肉之間誠
未易謀也(處昌吕翻/易以䜴翻)然能移主上意者惟楊素耳素所
與謀者唯其弟約述雅知約請朝京師與約相見共圖
之(朝直/遙翻)廣大悦多齎金寶資述入關約時為大理少卿
(少始/照翻)素凡有所為皆先籌於約而後行之述請約盛陳
器玩與之酣暢因而共博每陽不勝所齎金寶盡輸之
約約所得既多稍以謝述述因曰此晉王之賜令述與
公為歡樂耳(此吕不韋/之故智耳)約大驚曰何為爾述因通廣意
説之曰(説輸/芮翻)夫守正履道固人臣之常致反經合義亦
逹者之令圖(夫音扶令/力正翻)自古賢人君子莫不與時消息
以避禍患公之兄弟功名葢世當塗用事有年矣朝臣
為足下家所屈辱者可勝數哉(朝直遙翻勝音/升數所具翻)又儲后
以所欲不行每切齒於執政公雖自結於人主而欲危
公者固亦多矣主上一旦弃羣臣公亦何以取庇今皇
太子失愛於皇后主上素有廢黜之心此公所知也今
若請立晉王在賢兄之口耳誠能因此時建大功王必
永銘骨髓斯則去累卵之危成太山之安也約然之因
以白素素聞之大喜撫掌曰吾之智思(思相/吏翻)殊不及此
賴汝唘予約知其計行復謂素曰(復扶/又翻)今皇后之言上
無不用宜因機會早自結託則長保榮祿傳祚子孫兄
若遲疑一旦有變令太子用事恐禍至無日矣(令力/丁翻)素
從之後數日素入侍宴㣲稱晉王孝悌恭儉有類至尊
用此揣后意(揣初/委翻)后泣曰公言是也吾兒大孝愛每聞
至尊及我遣内使到(内使猶言中/使使疏吏翻)必迎於境首言及違
離未嘗不泣又其新婦亦大可憐我使婢去常與之同
寢共食豈若睍地伐與阿雲對坐終日酣宴昵近小人
(昵尼/質翻)疑阻骨肉我所以益憐阿𡡉者(廣小字阿𡡉/𡡉睂波翻)常恐
其潛殺之素既知后意因盛言太子不才后遂遺素金
(遺于/季翻)使贊上廢立勇頗知其謀憂懼計無所出使新豐
人王輔賢造諸厭勝(新豐縣屬京/兆厭於協翻)又於後園作庶人村
室屋卑陋勇時於中寢息布衣草褥冀以當之上知勇
不自安在仁夀宫使楊素觀勇所為素至東宫偃息未
入勇束帶待之素故久不進以激怒勇勇衘之形於言
色素還言勇怨望恐有佗變願深防察上聞素譖毁甚
疑之后又遣人伺覘東宫(伺相吏翻下同覘/丑廉翻又丑艷翻)纎介事皆
聞奏因加誣飾以成其辠上遂疏忌勇乃於𤣥武門逹
至徳門(𤣥武門隋大興宫城正北/門至徳門在宫城東北隅)量置候人以伺動静
皆隨事奏聞(量音/良)又東宫宿衛之人侍官以上(侍官謂/直閣直)
(寢直齋直後備身直長等葢東/宫率府所統略同十二衛府)名籍悉令屬諸衛府有
勇健者咸屏去之(屏必郢翻/去羌吕翻)出左衛率蘇孝慈為淅州
刺史(蘇孝慈有器幹故出之隋/志淅陽郡西魏置淅州)勇愈不悦太史令袁充
言於上曰臣觀天文皇太子當廢上曰𤣥象久見(見賢/遍翻)
羣臣不敢言耳充君正之子也(袁君正見一百六十二/卷梁武帝太清三年)
晉王廣又令督王府軍事姑臧段逹(姑臧縣凉州/武威郡治所)私賂
東宫幸臣姬威令伺太子動静宻告楊素於是内外諠
謗過失日聞段逹因脅姬威曰東宫過失主上皆知之
矣已奉宻詔定當廢立君能告之則大富貴威許諾即
上書告之(上時/掌翻)秋九月壬子上至自仁夀宫(考異曰帝/紀丁未至)
(自仁夀宫今/從太子勇傳)翌日御大興殿(開皇三年上入新都名其/城曰大興城正殿曰大興)
(殿宫曰大興宫宫北苑曰大興苑或曰帝由大興/郡襲封隋公以登大位故以名新都宫殿城苑)謂侍
臣曰我新還京師應開懷歡樂(樂音/洛)不知何意翻邑然
愁苦吏部尚書牛𢎞對曰臣等不稱軄故至尊憂勞(稱/尺)
(證/翻)上既數聞譖毁疑朝臣悉知之(數所/角翻)故於衆中發問
冀聞太子之過𢎞對既失旨上因作色謂東宫官屬曰
仁夀宫此去不逺而令我每還京師嚴備仗衛如入敵
國我為下利(令力丁翻還從宣翻又/如字泄利也為于偽翻)不解衣臥昨夜欲
近厠(厠□也近/其靳翻)故在後房恐有警急還移就前殿豈非
爾輩欲壞我家國邪(壞音怪/邪音耶)于是執太子左庶子唐令
則等數人付所司訊鞫命楊素陳東宫事狀以告近臣
素乃顯言之曰臣奉勅向京令皇太子檢校劉居士餘
黨(言自仁夀宫奉勅向長安/劉居士事見上卷十七年)太子奉詔作色奮厲骨肉
飛騰語臣云(語牛/倨翻)居士黨盡伏法遣我何處窮討爾作
右僕射委寄不輕(射音/夜)自檢校之何關我事又云㫺大
事不遂我先被誅(謂禪代時事/被皮義翻)今作天子竟乃令我不
如諸弟一事以上不得自遂(上時/掌翻)因長歎回視云我大
覺身妨去音上曰此兒不堪承嗣久矣皇后恒勸我廢
之(恒户/登翻)我以布衣時所生地復居長(復扶又翻/長知兩翻)望其漸
改隱忍至今勇嘗指皇后侍兒謂人曰是皆我物此言
幾許異事(幾居/豈翻)其婦初亡(謂元妃/薨時也)我深疑其遇毒嘗責
之勇即懟曰會殺元孝矩(孝矩元妃之/父懟直類翻)此欲害我而遷
怒耳長寜初生(勇長子儼/封長寜王)朕與皇后共抱養之自懷彼
此連遣來索(索山/客翻)且雲定興女在外私合而生想此由
來何必是其體𦙍㫺晉太子取屠家女其兒即好屠割
(事見八十三卷晉惠帝/元康九年好呼到翻)今儻非類便亂宗祏(祏音/石)我雖
徳慙堯舜終不以萬姓付不肖子(堯舜知朱均不/肖不付以天下)我恒
畏其加害如防大敵今欲廢之以安天下(恒户/登翻)左衛大
將軍五原公元旻諫曰(元旻封九原郡/公五原郡豐州)廢立大事詔旨
若行後悔無及讒言罔極惟陛下察之上不應命姬威
悉陳太子辠惡威對曰太子由來與臣語唯意在驕奢
且云若有諫者正當斬之不殺百許人自然永息(以文/理觀)
(之不字/必誤)營起臺殿四時不輟前蘇孝慈解左衛率(率如/字)
太子奮髯揚肘曰大丈夫會當有一日終不忘之決當
快意又宫内所須(須求也/索也)尚書多執法不與輒怒曰僕
射以下吾會戮一二人使知慢我之禍每云至尊惡我
多側庶(惡烏/路翻)髙緯陳叔寶豈孽子乎(言二君皆嫡出而/亡國孽魚列翻説)
(文庶子/曰孽)嘗令師姥卜吉凶(師姥巫媪也姥女/老稱姥莫補翻)語臣云(語/牛)
(倨/翻)至尊忌在十八年此期促矣上泫然曰誰非父母生
乃至於此朕近覽齊書(是時李百藥所撰齊書未出帝/所覽者葢崔子發齊紀也泫户)
(畎/翻)見髙歡縦其兒子不勝忿憤安可效尤邪於是禁勇
及諸子部分收其黨與(勝音升邪音/耶分扶問翻)楊素舞文巧詆鍜
錬以成其獄居數日有司承素意奏元旻常曲事於勇
情存附託在仁夀宫勇使所親裴𢎞以書與旻題云勿
令人見上曰朕在仁夀宫有纖介事東宫必知疾於驛
馬怪之甚久豈非此徒邪遣武士執旻於仗(左衛/仗也)右衛
大將軍元胄時當下直不去因奏曰臣向不下直者為
防元旻耳(為于/偽翻)上以旻及裴𢎞付獄先是勇見老枯槐
問此堪何用或對曰古槐尤宜取火(先悉/薦翻)時衛士皆佩
火燧(燧取火/之木也)勇命工造數千枚欲以分賜左右至是獲
於庫又藥藏局貯艾數斛(隋志東宫門下坊統司經宫/門内直典膳藥藏齋帥六局)
(藏徂浪翻/貯直吕翻)索得之(索山/客翻)大以為怪以問姬威威曰太子
此意别有所在至尊在仁夀宫太子常飼馬千匹(飼祥/吏翻)
云徑往守城門自然餓死素以威言詰勇(詰去/吉翻)勇不服
曰竊聞公家馬數萬匹勇忝備太子馬千匹乃是反乎
素又發東宫服玩似加琱飾者悉陳之於庭以示文武
羣臣為太子之辠上及皇后迭遣使責問勇勇不服(使/疏)
(吏翻/下同)冬十月乙丑上使人召勇勇見使者驚曰得無殺
我邪(邪音/耶)上戎服陳兵御武徳殿(武徳殿在/延恩殿西)集百官立
于東面諸親立於西面(諸親謂屬/籍宗親也)引勇及諸子列於殿
庭命内史侍郎薛道衡宣詔廢勇及其男女為王公主
者勇再拜言曰臣當伏尸都市為將來鑒戒幸蒙哀憐
得全性命言畢泣下流襟既而舞蹈而去左右莫不閔
黙(哀之而/不敢言)長寜王儼上表乞宿衛辭情哀切(上時/掌翻)上覽
之閔然楊素進曰伏望聖心同於螫手(蝮蛇螫手壯士/斷腕楊素以讒)
(慝滅人天性之親以此為/喻亦太甚矣螫施隻翻)不宜復留意(復扶/又翻)己巳詔元
旻唐令則及太子家令鄒文騰(隋志太子家令掌刑法/食膳倉庫什物奴婢等)
(事/)左衛率司馬夏侯福(隋左右衛率各置長/史司馬夏户雅翻)典膳監元
淹(隋志典膳局置監丞/各二人屬門下坊)前吏部侍郎蕭子寶前主璽下
士何竦(主璽下士後周/官也璽斯氏翻)並處斬妻妾子孫皆沒官(處昌/吕翻)
車騎將軍榆林閻毗(閻毗榆林盛樂人以車騎將軍宿/衛東宫閻姓也左傳晉有閻嘉騎)
(竒寄/翻)東郡公崔君綽㳺騎尉沈福寶(開皇六年置武騎/屯騎驍騎㳺騎飛)
(騎旅騎雲騎羽騎八尉其品則正/六品以下從九品以上綽昌約翻)瀛州處士章仇太翼
(瀛州河問郡後煬帝謂太翼曰于卿姓章仇四岳之胄/與盧同源是賜姓為盧氏孫愐曰漢有章弇因避仇加)
(仇字為/章仇氏)特免死各杖一百身及妻子資財田宅皆沒官
副將作大匠髙龍乂率更令晉文建(隋率更令掌東宫/伎樂漏刻更工衡)
(翻/)通直散騎侍郎元衡(隋制東宫亦有通直散騎/侍郎散悉亶翻騎竒寄翻)皆處
盡(處其罪使自/盡處昌吕翻)於是集羣官於廣陽門外宣詔戮之乃
移勇於内史省給五品料食賜楊素物三千段元胄楊
約並千叚賞鞫勇之功也文林郎楊孝政上書諫曰皇
太子為小人所誤宜加訓誨不宜廢黜(上時/掌翻)上怒撻其
胸初雲昭訓父定興出入東宫無節數進竒服異器以
求悦媚(數所/角翻)左庶子裴政屢諌(隋制左庶子/領門下坊)勇不聽政
謂定興曰公所為不合法度又元妃暴薨道路籍籍此
於太子非令名也公宜自引退不然將及禍定興以告
勇勇益疎政由是出為襄州總管(襄陽郡/置襄州)唐令則為勇
所昵狎(昵尼/質翻)每令以絃歌敎内人右庶子劉行本責之
(隋制右庶子/領典書坊)曰庶子當輔太子以正道何有取媚於房
帷之間哉令則甚慙而不能改時沛國劉臻(隋志無沛/國劉臻先)
(世仕於江南江南僑置中/原郡縣猶以沛國為貫)平原明克讓(克讓以平原為/貫猶劉臻也)
魏郡陸爽(魏郡置/相州)並以文學為勇所親行本怒其不能
調䕶每謂三人曰卿等止解讀書耳(言但能讀書而不/能行其所學解尸)
(買/翻)夏侯福嘗于閣内與勇戲福大笑聲聞於外(聞音問/夏户雅)
(翻/)行本聞之待其出數之曰(數所/角翻)殿下寛容賜汝顔色
汝何物小人敢為䙝慢因付執法者治之(治直之/翻下同)數日
勇為福致請乃釋之(為于/偽翻)勇嘗得良馬欲令行本乘而
觀之行本正色曰至尊置臣於庶子欲令輔導殿下非
為殿下作弄臣也勇慙而止及勇敗二人已卒上歎曰
向使裴政劉行本在勇不至此勇嘗宴宫臣唐令則自
彈琵琶歌娬媚娘(娬音/武)洗馬李綱(隋制門下坊司經局/置洗馬四人洗悉薦)
(翻/)起白勇曰令則身為公卿職當調䕶(左右庶子謂之宫/卿漢髙帝謂四皓)
(曰煩公卒調䕶太子故/言東宫官職當調䕶)乃於廣坐自比倡優(坐徂卧翻/倡音昌)
進淫聲穢視聽事若上聞令則罪在不測豈不為殿下
之累邪(累力瑞翻/邪音耶)臣請速治其罪勇曰我欲為樂耳(治/直)
(之翻樂/音洛)君勿多事綱遂趨出及勇廢上召東宫官屬切
責之皆惶懼無敢對者綱獨曰廢立大事今文武大臣
皆知其不可而莫肻發言臣何敢畏死不一為陛下别
白言之乎(為于偽翻下皆為/謂為同别彼列翻)太子性本中人可與為善
可與為惡曩使陛下擇正人輔之足以嗣守鴻基今乃
以唐令則為左庶子鄒文騰為家令二人唯知以絃歌
鷹犬娛悦太子安得不至于是邪(邪音/耶)此乃陛下之過
非太子之罪也因伏地流涕嗚咽上慘然良久曰李綱
責我非為無理然徒知其一未知其二我擇汝為宫臣
而勇不親任雖更得正人何益哉對曰臣所以不被親
任者良由姦人在側故也(被皮/義翻)陛下但斬令則文騰更
選賢才以輔太子安知臣之終見疎弃也(更工/衡翻)自古廢
立冡嫡鮮不傾危(鮮息/淺翻)願陛下深留聖思無貽後悔上
不悦罷朝(朝直/遙翻)左右皆為之股栗(為于/偽翻)會尚書右丞缺
有司請人上指綱曰此佳右丞也即用之太平公史萬
歳還自大斤山楊素害其功言於上曰突厥本降(厥九/勿翻)
(降户/江翻)初不為冦來塞上畜牧耳遂寢之萬歳數抗表陳
狀(陳其功狀也/數所角翻)上未之悟上廢太子方窮東宫黨與上
問萬歳所在萬歳實在朝堂(朝直/遙翻)楊素曰萬歳謁東宫
矣以激怒上上謂為信然令召萬歳時所將將士在朝
堂稱寃者數百人(令刀丁翻/將即亮翻)萬歳謂之曰吾今日為汝
極言於上事當決矣(為于/偽翻)既見上言將士有功為朝廷
所抑詞氣憤厲上大怒令左右㩧殺之(㩧弼角翻又/匹角翻擊也)既
而追之不及因下詔陳其罪狀天下共寃惜之十一月
戊子立晉王廣為皇太子天下地震(廣始正位儲宫而/天下地震其示戒)
(亦昭/昭矣)太子請降章服宫官不稱臣十二月戊午詔從之
以宇文述為左衛率始太子之謀奪宗也洪州緫管郭
衍預焉(隋志豫章郡平陳/置洪州緫管府)由是徴衍為左監門率(隋志/東宫)
(置左右監門率掌詰門禁/監工銜翻下同率所律翻)帝囚故太子勇於東宫付太
子廣掌之勇自以廢非其罪頻請見上申寃(見賢遍翻/下同申伸)
(也明/也)而廣遏之不得聞勇於是升樹大呌聲聞帝所冀
得引見楊素因言勇情志昏亂為癲鬼所著不可復收
帝以為然卒不得見(狂病而死者為顛鬼著直/略翻復扶又翻卒子恤翻)初帝之
克陳也(開皇九/年克陳)天下皆以為將太平監察御史房彦謙
(後齊御史臺置檢校御史十/二人隋置監察御史十二人)私謂所親曰主上忌刻而
苛酷太子卑弱諸王擅權(言秦晉蜀三王/分據方而也)天下雖安方
憂危亂其子𤣥齡亦宻言於彦謙曰主上本無功徳以
詐取天下諸子皆驕奢不仁必自相誅夷今雖承平其
亡可翹足待彦謙法夀之𤣥孫也(房法夀見一百三十/二卷宋太宗泰始三)
(年/)𤣥齡與杜果之兄孫如晦(杜果有名/周隋聞)皆預選(選者吏/部選宣)
(絹/翻)吏部侍郎髙孝基名知人(有知人/之名)見𤣥齡歎曰僕閱
人多矣未見如此郎者異日必為偉器恨不見其大成
耳見如晦謂曰君有應變之才必任棟梁之重俱以子
孫託之　帝晩年深信佛道鬼神辛巳始詔有毁佛及
天尊嶽鎮海瀆神像者以不道論(隋志佛者西域天竺/之迦維衛國浄飯王)
(之太子釋迦牟尼捨太子位出家學道勤行精進覺悟/一切種智而謂之佛道經云有元始天尊者生於太元)
(之先稟自然之氣冲虛凝逺莫知其極天地淪壞劫數/終盡而天尊之體常存不滅嶽者五嶽東嶽太山西嶽)
(華山南嶽衡山北嶽恒山中嶽嵩山隋五嶽各置今又/有吳山令葢吳山亦謂之吳嶽也鎮即周官職方氏揚)
(州其山鎮曰會稽荆州其山鎮曰衡山豫州其山鎮曰/華山青州其山鎮曰沂山兖州其山鎮曰岱山雍州其)
(山鎮曰嶽山幽州其山鎮曰醫無閭并州其山鎮曰恒/山冀州其山鎮曰霍山隋開皇十四年詔東鎮沂山南)
(鎮會稽山北鎮醫無閭山冀州鎮霍山並就山立祠東/海於㑹稽縣界南海於南海鎮南並近海立祠及四瀆)
(吳山並取側近巫一人主知洒埽十六年又詔北鎮於/營州龍山立祠岱嶽華嶽衡嶽恒嶽嵩嶽皆先有廟四)
(瀆江河/淮濟)沙門毁佛像道士毁天尊像者以惡逆論　是
歳徴同州刺史蔡王智積入朝(隋志馮翊郡後魏置華/州西魏改曰同州朝直)
(遙/翻)智積帝之弟子也(智積帝弟/整之子)性修謹門無私謁自奉
簡素帝甚憐之智積有五男止敎讀論語不令交通賔
客或問其故智積曰卿非知我者其意葢恐諸子有才
能以致禍也　齊州行叅軍章武王伽(齊郡齊州行叅/軍在諸曹行叅)
(軍之下典籖之上杜佑曰隋開皇三年詔佐官以曹為/名者並以為司十二年諸州司以從事為名者並改為)
(叅軍煬帝置諸司書佐改行叅軍為行書佐/隋志河間郡平舒縣舊置章武郡伽求迦翻)送流囚李
參等七十餘人詣京師行至滎陽(滎陽縣/屬鄭州)哀其辛苦悉
呼謂曰卿輩自犯國刑身嬰縲紲(縲黒索紲攣也所以/拘罪人縲力追翻紲)
(息列/翻)固其職也重勞援卒(援送/之卒)豈不愧心哉參等辭謝
伽乃悉脱其枷鎖停援卒與約曰某日當至京師如致
前却(謂或前或却/不能如期)吾當為汝受死(為于/偽翻)遂捨之而去流
人感悦如期而至一無離叛上聞而驚異召見與語稱
善久之於是悉召流人令攜負妻子俱入賜宴於殿庭
而赦之因下詔曰凡在有生含靈稟性咸知善惡並識
是非若臨以至誠明加勸導則俗必從化人皆遷善往
以海内亂離徳敎廢絶吏無慈愛之心民懷奸詐之意
朕思遵聖敎以徳化民而伽深識朕意誠心宣導參等
感悟自赴憲司明是率土之人非為難敎若使官盡王
伽之儔民皆李參之輩刑厝不用(厝七/故翻)其何逺哉乃擢
伽為雍令(雍縣岐州治/所雍於用翻)　太史令袁充表稱隋興已後
晝日漸長開皇元年冬至之景長一丈二尺七寸二分
(長一亘/亮翻)自爾漸短至十七年短於舊三寸七分日去極
近則景短而日長去極逺則景長而日短行内道則去
極近行外道則去極逺(極北/極也)謹按元命包曰日月出内
道璇璣得其常(六緯之書有春秋元命包孔安國曰/璇美玉璣者正天文之器璇似宣翻)京
房别對曰太平日行上道升平行次道霸代行下道伏
惟大隋唘運上感乾元景短日長振古希有(詩振古如/茲毛傳曰)
(振自/也)上臨朝(朝直/遙翻)謂百官曰景長之慶天之祐也今太
子新立當須改元宜取日長之意以為年號是後百工
作役並加程課以日長故也丁匠苦之(史言袁充誣/天以病民)
仁夀元年春正月乙酉朔赦天下改元　以尚書右僕
射楊素為左僕射納言蘇威為右僕射　丁酉徙河南
王昭為晉王　突厥步迦可汗犯塞敗代州總管韓𢎞
於恒安(鴈門郡隋代州厥九勿翻迦古牙翻可/從刋入聲汗音寒敗補邁翻恒户登翻)　以晉
王昭為内史令　二月乙夘朔日有食之　夏五月己
丑突厥男女九萬口來降(降户/江翻)　六月乙夘遣十六使
巡省風俗(使疏吏翻/省昔景翻)　乙丑詔以天下學校生徒多而
不精(校户/敎翻)唯簡留國子學生七十人太學四門及州縣
學並廢(漢置太學晉武帝立國子學後國子太學各置/博士以授生徒後魏太和二十年於四門置學)
(立四門博士自漢以來郡/有文學隋郡縣皆置博士)殿内將軍河間劉炫(殿内將/軍即殿)
(中將軍隋避諱改之屬左右/衛河間郡瀛州炫熒絹翻)上表切諌不聽(上時/掌翻)秋七
月改國子學為太學　初帝受周禪恐民心未服故多
稱符瑞以耀之其偽造而獻者不可勝計(勝音/升)冬十一
月己丑有事於南郊如封禪禮板文備述前後符瑞以
報謝云　山獠作亂(獠盧皓翻/蜀有獠)以衛尉少卿洛陽衛文
昇為資州刺史(隋志洛陽縣屬河南郡洛州資陽/郡西魏置資州治盤石少始照翻)鎮撫
之文昇名𤣥以字行初到官獠方攻大牢鎮(開皇十三/年置大牢)
(縣宋白曰榮州應靈縣本漢南安縣隋/置大牢鎮九域志在州西一百五十里)文昇單騎造其
營(騎竒寄翻/造七到翻)謂曰我是刺史衘天子詔安養汝等勿驚
懼也羣獠莫敢動于是説以利害渠帥感悦解兵而去
(説輸芮翻帥/所類翻下同)前後歸附者十餘萬口帝大悦賜縑二千
匹壬辰以文昇為遂州總管(隋志遂寜郡/後周置遂州)　潮成等五
州獠反髙州酋長馮盎馳詣京師請討之(隋志義安郡/梁置東揚州)
(後改曰瀛州平陳置潮州蒼梧郡梁置成州隋/後改封州髙涼郡置髙州酋才由翻長知兩翻)帝勅楊
素與盎論賊形勢素歎曰不意蠻夷中有如是人即遣
盎發江嶺兵擊之(江嶺謂江/南嶺南也)事平除盎漢陽太守(隋志/漢陽)
(郡後魏曰南秦州西/魏曰成州守手又翻)　詔以楊素為雲州道行軍元帥
(隋志定襄郡開皇五年/置雲州緫管府治大利)長孫晟為受降使者(長知兩翻/晟承正翻)
(降户江翻/使疏吏翻)挾唘民可汗北擊步迦(挾户頰翻可從刋入/聲汗音寒迦古牙翻)
二年春三月己亥上幸仁夀宫　突厥思力俟斤等(厥/九)
(勿翻俟/渠之翻)南度河掠唘民男女六千口雜畜二十餘萬而
去(畜許/又翻)楊素帥諸軍追擊轉戰六十餘里大破之(帥讀/曰率)
突厥北走素復進追夜及之(復扶/又翻)恐其越逸令其騎稍
後親引兩騎并降突厥二人與虜並行虜不之覺候其
頓舍未定趣後騎掩擊(騎竒寄翻/趣讀曰促)大破之悉得人畜以
歸唘民自是突厥逺遁磧南無復寇抄(磧七迹翻/抄楚交翻)素以
功進子𤣥感爵柱國賜𤣥縱爵淮南公(淮南/郡公)　兵部尚
書栁述慶之孫也(栁慶見一百六十一/卷梁武帝太清二年)尚蘭陵公主怙
寵使氣自楊素之屬皆下之(下遐/嫁翻)帝問符璽直長萬年
韋雲起(符璽局屬門下省直長四人萬/年屬京兆璽斯氏翻長知兩翻)外間有不便事
可言之述時侍側雲起奏曰栁述驕豪未嘗經事兵機
要重非其所堪徒以主壻遂居要職臣恐物議以為陛
下官不擇賢専私所愛斯亦不便之大者帝甚然其言
顧謂述曰雲起之言汝藥石也可師友之秋七月丙戌
詔内外官各舉所知栁述舉雲起除通事舍人(曹魏中/書置通)
(事一人掌呈奏案章正始中改為通事/舍人屬中書省隋改中書省為内史省)　益州總管蜀
王秀容貌瓌偉(瓖古/回翻)有膽氣好武藝(好呼/到翻)帝每謂獨孤
后曰秀必以惡終我在當無慮至兄弟必反矣大將軍
劉噲之討西㸑也帝令上開府儀同三司楊武通將兵
繼進(此必㸑翫再反/時將即亮翻)秀以嬖人萬智光為武通行軍司
馬(嬖卑義翻/又博義翻)帝以秀任非其人譴責之因謂羣臣曰壞
我法者子孫也(壞音/怪)譬如猛虎物不能害反為毛間蟲
所損食耳遂分秀所統自長史元巖卒後秀漸奢僭(按/隋)
(書元巖傳開皇十三年巖卒是後仁夀四年帝卧疾仁/夀宫又有黃門侍郎元巖與楊素栁述同侍疾參考廢)
(太子勇傳栁述傳皆然如/此則有兩元巖長知兩翻)造渾天儀多捕山獠充宦者
(獠魯/皓翻)車馬被服擬於乘輿(被皮義翻/乗䋲證翻)及太子勇以讒廢
晉王廣為太子秀意甚不平太子恐秀終為後患隂令
楊素求其罪而譖之(令力/丁翻)上遂徴秀秀猶豫欲謝病不
行緫管司馬源師諫(源師即北齊源文宗/之子葢是時亦老矣)秀作色曰此
自我家事何預卿也師垂涕對曰師忝恭府幕敢不盡
忠聖上有勅追王以淹時月(以當從隋書源師/傳作已蜀本作已)今乃遷
延未去百姓不識王心但生異議内外疑駭發雷霆之
詔降一介之使王何以自明願王熟計之朝廷恐秀生
變戊子以原州緫管獨孤楷為益州揔管(平涼郡/置原州)馳傳
代之(傳株/戀翻)楷至秀猶未肻行楷諷諭久之乃就路楷察
秀有悔色因勒兵為備秀行四十餘里將還襲楷覘知
有備乃止(覘丑廉翻/又丑艷翻)　八月甲子皇后獨孤氏崩太子
對上及宫人哀慟絶氣若不勝喪者(勝音/升)其處私室(處/昌)
(吕/翻)飲食言笑如平常又每朝令進二溢米而私令取肥
肉脯鮓(乾肉為脯釀/魚肉為鮓)置竹筒中以蠟閉口衣襆褁而納
之(襆防玉/翻帊也)著作郎王劭上言佛説人應生天上及生無
量夀國之時(上時/掌翻)天佛放大光明以香花妓樂來迎(妓/渠)
(綺/翻)伏惟大行皇后福善禎符備諸祕記皆云是妙善菩
薩(釋典菩普也薩濟也菩薩言能/普濟衆生菩薄乎翻薩桑葛翻)臣謹按八月二十二
日仁夀宫内再雨金銀花(雨于/具翻)二十三日大寶殿後夜
有神光(大寶殿在仁夀/宫中寢殿也)二十四日夘時永安宫北有自
然種種音樂(種章/勇翻)震滿虚室至夜五更(更工/衡翻)奄然如寐
遂即升遐與經文所説事皆符驗上覽之悲喜九月丙
戌上至自仁夀宫　冬十月癸丑以工部尚書楊逹為
納言逹雄之弟也(雄自廣平王改封清/漳時又改封安徳)　閏月甲申詔
楊素蘇威與吏部尚書牛𢎞等修定五禮(五禮吉凶/軍賔嘉)
上令上儀同三司蕭吉為皇后擇葬地(為于/偽翻)得吉處云
卜年二千卜世二百上曰吉凶由人不在扵地髙緯𦵏
父豈不卜乎俄而國亡正如我家墓田若云不吉朕不
當為天子若云不凶吾弟不當戰沒(上弟整從周武帝/伐齊至并州力戰)
(而/死)然竟從吉言吉退告族人蕭平仲曰皇太子遣宇文
左率深謝余云(宇文述時為左/衛率率所律翻)公前稱我當為太子竟
有其驗終不忘也今卜山陵務令我早立我立之後當
以富貴相報吾語之云後四載太子御天下(語牛倨翻/載作亥翻)
若太子得政隋其亡乎吾前紿云(紿徒/亥翻)卜年二千者三
十字也卜世二百者取世二傳也汝其識之(識職吏/翻記也)壬
寅𦵏文獻皇后於太陵詔以楊素經營𦵏事勤求吉地
論素此心事極誠孝豈與夫平戎定寇比(夫音/扶)其功業
可别封一子義康公邑萬户(義康郡公隋志髙涼郡杜/原縣舊有宋康郡平陳改)
(曰義/康郡)并賜田三十頃絹萬段米萬石金珠綾錦稱是(稱/尺)
(證/翻)　蜀王秀至長安上見之不與語明日使使切讓之
(使使下/疏吏翻)秀謝罪太子諸王流涕庭謝上曰頃者秦王糜
費財物我以父道訓之今秀蠧害生民當以君道繩之
於是付執法者開府儀同三司慶整諫曰(慶姓出齊/大夫慶氏)庶
人勇既廢秦王已薨陛下見子無多(見賢/遍翻)何至如是蜀
王性甚耿介今被重責(被皮/義翻)恐不自全上大怒欲斷其
舌(斷丁/管翻)因謂羣臣曰當斬秀於市以謝百姓乃令楊素
等推治之(治直/之翻)太子隂作偶人縛手釘心枷鎖杻械(釘/丁)
(定翻杻/敝九翻)書上及漢王姓名仍云請西岳慈父聖母收楊
堅楊諒神䰟如此形狀勿令散蕩宻埋之華山下(華户/化翻)
楊素發之又云秀妄述圖䜟稱京師妖異造蜀地徴神
(妖於驕翻/徵與禎同)并作檄文云指期問罪置秀集中(集文集也/隋志曰别)
(集者葢漢東京之所創也自靈均已降屬文之士衆矣/然其志尚不同風流殊别後之君子欲觀其體勢而見)
(其心靈故别聚焉名之為集辭/人景慕並自記載以成書部)俱以聞奏上曰天下寜
有是邪(邪音/耶)十二月癸巳廢秀為庶人幽之内侍省不
聽與妻子相見唯獠婢二人驅使(獠魯/皓翻)連坐者百餘人
秀上表摧謝曰(上時/掌翻)伏願慈恩賜垂矜愍殘息未盡之
間希與瓜子相見請賜一穴令骸骨有所瓜子其愛子
也上因下詔數其十罪(數所/具翻)且曰我不知楊堅楊諒是
汝何親後乃聽與其子同處(處昌/吕翻)初楊素嘗以少譴勅
送南臺(南臺者御史臺也立國面朝後市臺省皆在南/故尚書省曰南省御史臺曰南臺少詩沼翻)
命治書侍御史栁彧治之(治直/之翻)素恃貴坐彧牀彧從外
來於階下端笏整容謂素曰奉勅治公之罪素遽下彧
據案而坐立素於庭辨詰事狀素由是銜之(詰去/吉翻)蜀王
秀嘗從彧求李文博所撰治道集(李文博博陵人仕隋/不調性貞介鯁直好)
(學不倦至子敎義名理特所留心讀書至治亂得失忠/臣烈士未嘗不反覆吟翫長於議論亦善屬文著治道)
(集十卷大行於世夫其文大/行而仕不遇何也治直吏翻)彧與之秀遺彧奴婢十口
(遺于/季翻)及秀得罪素奏彧以内臣交通諸侯除名為民配
戍懷逺鎮(新唐志營州/有懷逺城)帝使司農卿趙仲卿往益州窮
按秀事秀之賔客經過之處仲卿必深文致法州縣長
吏坐者大半(過音戈長/知兩翻)上以為能賞賜甚厚久之貝州
長史裴肅(隋志清河郡/後周置貝州)遣使上書稱髙熲以天挺良才
元勛佐命為衆所疾以至廢弃(熲廢見上卷開皇十九/年使疏吏翻上時掌翻)
願陛下錄其大功忘其小過又二庶人得辠已久(二庶/人謂)
(勇/秀)寜無革心願陛下𢎞君父之恩顧天性之義(經曰父/子之道)
(天性/也)各封小國觀其所為若能遷善漸更增益如或不
悛(悛丑/縁翻)貶削非晩今者自新之路永絶愧悔之心莫見
豈不哀哉書奏上謂楊素曰裴肅憂我家事此亦至誠
也於是徴肅入朝(朝直/遙翻)太子聞之謂左庶子張衡曰使
勇自新欲何為也衡曰觀肅之意欲令如吳太伯漢東
海王耳(吳太伯注已見前漢東海王疆事見光/武紀此張衡為裴肅解也令力丁翻)肅至上
面諭以勇不可復收之意而罷遣之肅俠之子也(裴俠/見一)
(百五十六卷梁武帝中/大通五年復扶又翻)楊素弟約及從父文思文紀(從/才)
(用/翻)族父忌並為尚書列卿諸子無汗馬之勞位至柱國
刺史廣營資産自京師及諸方都會處邸店碾磑(碾尼/展翻)
(丁度集韻碾女箭翻所以離/物器也磑五對翻並磨也)便利田宅不可勝數(勝音/升)
家僮千數後庭妓妾曳綺羅者以千數(妓渠/綺翻)第宅華侈
制擬宫禁親故吏布列清顯(隋書素傳作親戚/故吏此逸戚字)既廢一
太子及一王威權日盛朝臣有違忤者或至誅夷(忤五/故翻)
有附會及親戚雖無才用必加進擢朝廷靡然莫不畏
附敢與素抗而不撓者(撓奴敎/翻屈也)獨栁彧及尚書右丞李
綱大理卿梁毗而已始毗為西寜州刺史(隋志越雋郡/後周置嚴州)
(開皇六年改曰西寜州十八年又改/曰嶲州毗刺西寜葢十八年以前也)凡十一年蠻夷酋
長皆以金多者為豪雋遞相攻奪略無寜歳毗患之後
因諸酋長相帥以金遺毗(酋才由翻帥讀曰率/長知兩翻遺于季翻)毗置金
坐側(坐徂/卧翻)對之慟哭而謂之曰此物飢不可食寒不可
衣(衣於/既翻)汝等以此相滅不可勝數(勝音/升)今將此來欲殺
我邪(邪音/耶)一無所納於是蠻夷感悟遂不相攻擊上聞
而善之徴為大理卿處法平允(處昌吕翻允/信也當也)毗見楊素
専權恐為國患乃上封事曰臣聞臣無有作威作福其
害于而家凶於而國(書洪範之言/上時掌翻)竊見左僕射越國公
素幸遇愈重權勢日隆搢紳之徒屬其視聽(言注耳目/也屬之欲)
(翻/)忤㫖者嚴霜夏零阿旨者甘雨冬澍(忤五故翻澍之/戍翻又殊遇翻)
榮枯由其脣吻廢興候其指麾所私皆非忠讜(讜音/黨)所
進咸是親戚子弟布列兼州連縣天下無事容息異圖
四海有虞必為禍始(黎陽之變/卒如毗言)夫姦臣擅命有漸而來
(夫音/扶)王莽資之於積年桓𤣥基之於易世而卒殄漢祀
終傾晉祚(二事具漢晉/紀卒子恤翻)陛下若以素為阿衡臣恐其心
未必伊尹也伏願揆鑒古今量為處置(量音良處/昌吕翻)俾洪
基永固率土幸甚書奏上大怒收毗繫獄親詰之(詰去/吉翻)
毗極言素擅寵㺯權將領之處殺戮無道(將即/亮翻)又太子
蜀王罪廢之日百僚無不震竦唯素揚眉奮肘喜見容
色(見賢/遍翻)利國家有事以為身幸上無以屈乃釋之其後
上亦寖疎忌素乃下勅曰僕射國之宰輔不可躬親細
務但三五日一向省評論大事外示優崇實奪之權也
素由是終仁夀之末不復通判省事出楊約為伊州刺
史(隋志河南郡陸渾縣東魏置伊川郡及北/荆州後周改曰和州開皇初又改曰伊州)素既被疎
(被皮/義翻)吏部尚書栁述益用事攝兵部尚書參掌機宻(按/述)
(傳仁夀中判兵部尚書事尋拜兵部尚書/修掌機宻抗表陳讓乃令攝兵部尚書事)素由是惡之
(惡烏/路翻)太子問於賀若弼曰楊素韓擒虎史萬歳皆稱良
將其優劣何如弼曰楊素猛將非謀將韓擒虎鬬將非
領將史萬歳驍將非大將太子曰然則大將誰也弼拜
曰唯殿下所擇弼意自許也(若人者翻將即/亮翻騎竒寄翻)　交州俚
帥李佛子作亂(交趾郡交州俚/音里帥所類翻)據越王故城(此城葢秦/漢間駱越)
(之王所/築也)遣其兄子大權據龍編城(交州舊治龍編縣隋/志治宋平而龍編以)
(縣屬/州)其别帥李普鼎據烏延城(帥所/類翻)楊素薦瓜州刺史
長安劉方(敦煌郡/置𤓰州)有將帥之畧詔以方為交州道行軍
總管統二十七營而進方軍令嚴肅有犯必斬然仁愛
士卒有疾病者親臨撫養士卒亦以此懷之至都隆嶺
遇賊擊破之進軍臨佛子營先諭以禍福佛子懼請降
(降户/江翻)送之長安
三年秋八月壬申賜幽州摠管燕榮死(燕因/肩翻)榮性嚴酷
鞭撻左右動至千數嘗見道次叢荆以為堪作杖命取
之輒以試人人或自陳無罪榮曰後有罪當免汝既而
有犯將杖之人曰前日被杖使君許以有罪宥之榮曰
無罪尚爾况有罪邪(被皮義翻使疏/吏翻邪音耶)杖之自若觀州長
史元𢎞嗣(隋志平原郡東光縣舊置勃海郡隋廢郡置/觀州杜佑曰開皇三年改别駕治中為長史)
(司馬觀古玩/翻長知兩翻)遷幽州長史懼為榮所辱固辭上勅榮曰
𢎞嗣杖十已上罪皆須奏聞榮忿曰豎子何敢玩我於
是遣𢎞嗣監納倉粟颺得一糠一粃皆罸之(監古衘翻/颺與章翻)
(又餘亮翻/粃音比)每笞雖不滿十然一日之中或至三數如是
歴年怨隙日搆榮遂收𢎞嗣付獄禁絶其糧𢎞嗣抽絮
雜水咽之(咽於/甸翻)其妻詣闕稱寃上遣使案驗(使疏/吏翻)奏榮
暴虐贓穢狼籍徴還賜死元𢎞嗣代榮為政酷又甚之
　九月壬戌置常平官(開皇初置義倉今/置常平官掌之)　是歳龍門
王通詣闕獻太平十二策(隋志龍門縣/屬河東郡)上不能用罷歸
通遂敎授於河汾之間弟子自逺至者甚衆累徴不起
楊素甚重之勸之仕通曰通有先人之敝廬足以蔽風
雨薄田足以具􁉸粥(􁉸諸延/翻厚粥)讀書談道足以自樂(樂音/洛)
願明公正身以治天下(治直/之翻)時和歳豐通也受賜多矣
不願仕也或譖通於素曰彼實慢公公何敬焉素以問
通通曰使公可慢則僕得矣不可慢則僕失矣得失在
僕公何預焉素待之如初弟子賈瓊問息謗通曰無辯
問止怨曰不爭通嘗稱無赦之國其刑必平重歛之國
其刑必削(歛力/贍翻)又曰聞謗而怒者讒之囮也見譽而喜
者佞之媒也絶囮去媒讒佞逺矣(囮余周翻又五戈翻/烏媒也爾雅翼曰説)
(文囮譯也率鳥者繫生烏以來之/名曰囮讀若譌譽音余去羌吕翻)大業末卒于家(卒子/恤翻)
門人諡曰文中子(通卒門人議曰禮男子生有字所以/昭徳死有諡所以易名仲尼既沒文)
(不在茲乎易曰黄裳元吉/文在中也請諡曰文中子)　突厥步迦可汗所部大亂
鐵勒僕骨等十餘部皆叛步迦降於唘民(隋書鐵勒之/先匈奴之苖)
(裔也種類最多自西海之東依據山谷往往不絶獨洛/河北有僕骨同羅韋紇拔也古覆羅並號俟斤蒙陳吐)
(如紇斯結渾斛薛等諸姓勝兵可二萬伊吾以西焉耆/之北傍白山則有契弊薄洛職乙咥蘇娑郍曷鳥讙紇)
(骨也咥於尼讙等勝兵可二萬金山西有薛延陁咥勒/兒十槃逹契等一萬餘兵康國北傍阿得水則有訶咥)
(曷嶻撥忽比干具海曷比悉何嵳蘇㧞也末渴逹等有/三萬餘兵得嶷海東有蘇路羯三索咽蔑促隆忽等諸)
(姓八千餘拂菻東則有恩屈阿蘭比褥九離伏嗢昏等/近二萬人北海南則都波等雖姓氏各别總謂為鐵勒)
(並無君長分屬東西兩突厥人性凶忍善於騎射貪婪/尤甚以寇抄為生自突厥有國東西征討皆資其用以)
(制北荒迦古牙翻可/從刋入聲汗音寒)步迦衆潰西奔吐谷渾長孫晟送
唘民置磧口唘民於是盡有步迦之衆(磧七/降翻)
　
　
　
　
　
　資治通鑑卷一百七十九
