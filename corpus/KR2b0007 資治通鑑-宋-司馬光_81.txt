
　資治通鑑卷八十　　　　宋　司馬光　撰
　　　　　　　　　　　　　　胡三省　音註
　晉紀二(起昭陽大荒落盡屠/維大淵獻凡七年)
　　世祖武皇帝上之下
泰始九年春正月辛酉密陵元侯鄭袤卒(本考異曰按/  傳袤為司)
(空固辭乆之見許以侯就第拜儀同/三司而帝紀云司空鄭袤薨誤也)　二月癸巳樂陵
武公石苞卒　三月立皇子祗為東海王　吳以陸抗
為大司馬荆州牧　夏四月戊辰朔日有食之　初鄧
艾之死(事見七十八卷魏/元帝咸熈元年)人皆寃之而朝廷無為之辯
者(為于/偽翻)及帝即位議郎敦煌段灼上疏曰(敦徒/門翻)鄧艾心
懷至忠而荷反逆之名(荷下/可翻)平定巴蜀而受三族之誅
艾性剛急矜功伐善不能協同朋類故莫肯理之臣竊
以為艾本屯田掌犢人(鄧艾本義陽棘陽人魏太祖/破荆州徙汝南為農民養犢)寵
位已極功名已成七十老公復何所求(復扶/又翻)正以劉禪
初降(降戸/江翻)逺郡未附矯令承制權安社稷鍾㑹有悖逆
之心(悖蒲内翻/又蒲没翻)畏艾威名因其疑似構成其事艾被詔
書即遣彊兵束身就縛不敢顧望(被皮/義翻)誠知奉見先帝
必無當死之理也會受誅之後艾官屬将吏愚戇相聚
自共追艾破壞檻車解其囚執(戇直降翻/壞音怪)艾在困地狼
狽失據(狼前則䟦其胡退則疐其尾狽狼屬也生子或/欠一足二足相附而後能行離則顛蹶故猝遽)
(謂之狼狽/狽博葢翻)未嘗與腹心之人有平素之謀獨受腹背之
誅(腹在前背在後謂/前後皆不免於誅)豈不哀哉陛下龍興闡𢎞大度謂
可聽艾歸葬舊墓還其田宅以平蜀之功繼封其後使
艾闔棺定謚死無所恨(謚神/至翻)則天下狥名之士思立功
之臣必投湯火樂為陛下死矣(樂音洛為/于偽翻)帝善其言而
未能從會帝問給事中樊建以諸葛亮之治蜀(樊建故/蜀臣治)
(直之/翻)曰吾獨不得如亮者而臣之乎建稽首曰陛下知
鄧艾之寃而不能直(稽音/啓)雖得亮得無如馮唐之言乎
(言不能用也馮唐事見/十四卷漢文帝十四年)帝笑曰卿言起我意乃以艾孫
朗為郎中　吳人多言祥瑞者吳主以問侍中韋昭昭
曰此家人筐篋中物耳(言祥瑞而謂之家人筐篋中物/者葢稱引圖緯以言祥瑞之應)
(故謂其書為家/人筐篋中物也)昭領左國史(吳有左右國/史皆掌記述)呉主欲為其
父作紀(為于/偽翻)昭曰文皇不登極位當為傳不當為紀(吳/主)
(謚其父和曰文/皇帝傳直戀翻)吳主不悦漸見責怒昭憂懼自陳衰老
求去侍史二官(侍史侍中及/左國史也)不聽時有疾病醫藥監䕶
持之益恐(監工/衘翻)吳主飲羣臣酒(飲于/禁翻)不問能否率以七
升為限至昭獨以茶代之後更見偪强(强其/兩翻)又酒後常
使侍臣嘲㺯公卿發摘私短以為歡(摘當/作擿)時有愆失輒
見收縛至於誅戮昭以為外相毁傷内長尤恨(長丁丈/翻令知)
(兩/翻)使羣臣不睦不為佳事故但難問經義而已(難乃/旦翻)吳
主以為不奉詔命意不忠盡積前後嫌忿遂收昭付獄
昭因獄上辭(辭獄辭也/上時掌翻)獻所著書冀以此求免而吳主
怪其書垢故(垢塵也/故舊也)更被詰責(被皮義翻/詰去吉翻)遂誅昭徙其
家於零陵　五月以何曾領司徒　六月乙未東海王
祗卒　秋七月丁酉朔日有食之(此考異曰宋志無/  食今從晉書)
詔選公卿以下女備六宫有蔽匿者以不敬論(以律不/敬論罪)
(也/)采擇未畢權禁天下嫁娶帝使楊后擇之后惟取潔
白長大而捨其美者帝愛卞氏女欲留之后曰卞氏三
世后族(魏武帝卞后諡曰宣后弟秉生蘭及琳蘭孫女/為高貴鄉公后琳女又為陳留王后凡三世)
不可屈以卑位帝怒乃自擇之中選者以絳紗繫臂(中/竹)
(仲/翻)公卿之女為三夫人(孔頴逹曰夫扶也/言扶侍於王也)九嬪(句/斷)二千
石将校女補良人以下(漢制後宫之號十有四等良人/視八百石爵比庻長師古曰良)
(善也将即亮/翻校戸敎翻)九月吳主悉封其子弟為十一王王給三
千兵大赦(十一王史/逸其名)是歳鄭冲以夀光公罷　吳主愛
姬遣人至市奪民物司市中郎将陳聲素有寵於吳主
繩之以法姬愬於吳主(愬與/訴同)吳主怒假它事燒鋸斷聲
頭投其身於四望之下(據晉書温嶠𫝊嶠討蘇峻於石/頭結壘於四望磯又據内史石)
(頭有四望山葢山下/有磯也斷丁管翻)
十年春正月乙未日有食之　閏月癸酉夀光成公鄭
冲卒　丁亥詔曰近世以來多由内寵以登后妃(謂魏/三祖)
(立卞郭/毛為后)亂尊卑之序自今不得以妾媵為正嫡(媵以/證翻)
分幽州置平州(幽州言北方太隂幽宴也杜佑曰因幽/都山為名山海經有幽都山今列北荒)
(統范陽燕北平上谷代遼西漢末公孫度自號平/州牧今分昌黎遼東樂浪𤣥莵帶方五郡置平州)　三
月癸亥日有食之　詔又取良家及小将吏女五千人
入宫選之母子號哭於宫中聲聞於外(将即亮翻號户/刀翻聞音問)
　夏四月己未臨淮康公荀顗卒(諡法温柔好樂/曰康顗魚豈翻)　吳
左夫人王氏卒吳主哀念數月不出葬送甚盛時何氏
以太后故宗族驕横(横戸/孟翻)吳主舅子何都貌類吳主民
間訛言吳主已死立者何都也會稽又訛言章安侯奮
當為天子奮母仲姬墓在豫章豫章太守張俊為之掃
除(掃糞掃也除芟除荆棘/㑹古外翻為于偽翻)臨海太守奚熈(吳主休永安/三年分㑹稽)
(東部都尉/為臨海郡)與㑹稽太守郭誕書(㑹工/外翻)非議國政誕但白
熈書不白妖言(妖言即前訛/言妖於驕翻)吳主怒收誕繫獄誕懼功
曹邵疇曰疇在明府何憂遂詣吏自列白(自列猶/自陳也)疇厠
身本郡位極朝右(郡功曹位居郡朝/之右朝直遥翻)以噂􁀨之語(噂祖/本翻)
(􁀨逹合翻噂/􁀨聚語也)本非事實疾其醜聲不忍聞見欲含垢藏
疾(左傳曰川澤納汙山/藪藏疾國君含垢)不彰之翰墨鎮躁歸静使之自
息故誕屈其所是黙以見從(謂誕從疇之説黙/而不白妖言也)此之為
愆實由於疇不敢逃死歸罪有司因自殺吳主乃免誕
死送付建安作船(宋白曰吳分侯官之地立建安縣又/立曲郍都尉主謫徙之人作舟船)
遣其舅三郡督何植收奚熈(江表傳作備海督葢督/臨海建安㑹稽三郡也)熈
發兵自守其部曲殺熈送首建業又車裂張俊皆夷三
族并誅章安侯奮及其五子(女考異曰江表傳曰張布/  有寵於皓而死皓厚葬)
(之國人見葬太奢麗皆謂皓已死所葬者是也皓舅子/何都顔状似皓故民間訛言都代立臨海太守奚熈信)
(訛言舉兵欲還秣陵誅都都叔父植時為備海督擊殺/熈夷三族訛言乃息又云奮本在章安徙還吳城禁錮)
(使男女不得通婚或年三十四十不得嫁娶奮上表乞/自比禽獸使男女自相配偶皓大怒遣察戰齎藥賜奮)
(父子皆飲藥死裴松之按建衡二年至奮之死孫皓即/位尚未久若奮未被疑之前男女年二十左右至奮死)
(時不得年三十四十也若先已長大自失時未婚娶不/由皓之禁錮矣此雖欲増皓之惡然非實理又吳志孫)
(皓傳鳯凰三年㑹稽妖言奮為天子遂誅奚熈不言誅/奮孫奮傳建衡二年左夫人王氏卒民間訛言遂誅奮)
(及五子三十國晉春秋自皓納張布女至殺奮皆在天/冊元年按奮若以建衡二年死不容至鳯凰三年㑹稽)
(方冇訛言不知奮死果在何/年今因奚熈之死終言之)　秋七月丙寅皇后楊氏
殂初帝以太子不慧恐不堪為嗣常密以訪后(常當/作甞)后
曰立子以長不以賢(春秋公羊傳之/言長知兩翻)豈可動也鎮軍大
将軍胡奮女為貴嬪(晉制貴人夫人貴嬪是為三/夫人皆金章紫綬嬪毗賔翻)有寵
於帝后疾篤恐帝立貴嬪為后致太子不安枕帝膝泣
曰(枕職/任翻)叔父駿女芷有徳色(言有徳/冇色也)願陛下以備六宫
帝流涕許之　以前太常山濤為吏部尚書濤典選十
餘年(帝受禪濤自吏部郎遷尚書居/母䘮復奪情起典選選息絹翻)每一官缺輒擇才
資可為者啓擬數人(才謂其才足以任資/謂其資序當為者)得詔㫖有所
向然後顯奏之帝之所用或非舉首衆情不察以濤輕
重任意言之於帝帝益親愛之濤甄㧞人物各為題目
而奏之時稱山公啓事(甄稽延翻明/也察也别也)濤薦嵇紹於帝請
以為祕書郎(晉制祕書監屬/官有丞有郎)帝發詔徴之紹以父康得
罪(事見七十八卷魏/元帝景元三年)屏居私門欲辭不就(屏必/郢翻)濤謂之
曰為君思之久矣天地四時猶有消息况於人乎(為于/偽翻)
(下樹為人為/同又蠻為同)紹乃應命帝以為秘書丞初東闗之敗(事/見)
(七十五卷魏郡陵/厲公嘉平四年)文帝問僚屬曰近日之事誰任其咎
(任音/壬)安東司馬王儀修之子(王修見六十四卷/漢獻帝建安八年)對曰責
在元帥(文帝時為安東/将軍監諸軍)文帝怒曰司馬欲委罪孤邪引
出斬之儀子裒痛父非命隱居敎授三徴七辟皆不就
(徴詔召也辟公府及/州郡辟也裒萍侯翻)未嘗西向而坐(裒居城陽晉朝在/洛陽故未嘗西向)
廬於墓側旦夕攀柏悲號涕淚着樹(號直刀翻/著  略翻)樹為之
枯讀詩至哀哀父母生我劬勞(詩蓼莪/之辭)未嘗不三復流
涕門人為之廢蓼莪(以裒悲慘故廢蓼莪之篇不敢講/習三息暫翻復扶又翻蓼力竹翻)
家貧計口而田度身而蠶(度徒/洛翻)人或饋之不受助之不
聽諸生密為刈麥裒輒棄之遂不仕而終
　臣光曰昔舜誅鯀而禹事舜不敢廢至公也嵇康王
　儀死皆不以其罪二子不仕晉室可也嵇紹茍無蕩
　陰之忠(蕩陰事見後八十五卷惠帝永興元年余謂/蕩陰之難君子以嵇紹為忠於所事可也然)
　(未足以塞天性/之傷也蕩音湯)殆不免於君子之譏乎
吴大司馬陸抗疾病上䟽曰西陵建平國之蕃表(蕃籬/也表)
(外也謂二郡為/蕃籬於外也)既處上流受敵二境(謂二郡之境西距/巴䕫北接魏興上)
(庸二靣皆受敵/也處昌呂翻)若敵汎舟順流星犇電邁非可恃援他
部以救倒縣也(縣讀/曰懸)此乃社稷安危之機非徒封疆侵
陵小害也臣父遜昔在西埀上言西陵國之西門雖云
易守亦復易失(易弋/䜴翻)若有不守非但失一郡荆州非吳
有也如其有虞當傾國爭之臣前乞屯精兵三萬而主
者循常未肯差赴(主者謂居本兵之/職者也差初皆翻)自歩闡以後(歩闡/反見)
(上卷/八年)益更損耗今臣所統千里外禦彊對(彊對猶言/彊敵也)内
懷百蠻而上下見兵財有數萬(見賢遍翻/財與纔同)羸敝日久難
以待變(羸倫/為翻)臣愚以為諸王㓜冲無用兵馬以防要務
(謂十一王各/給三千兵也)又黄門宦官開立占募兵民避役逋逃入
占(占章/艶翻)乞特詔簡閲一切料出(料音/聊)以補疆埸受敵常
處使臣所部足滿八萬省息衆務并力備禦庶幾無虞
(幾居/希翻)若其不然深可憂也臣死之後乞以西方為屬(陸/抗)
(固知吳之将亡特就職分上/言之耳屬之欲翻下屬文同)及卒吳主使其子晏景𤣥
機雲分将其兵(将即/亮翻)機雲皆善屬文名重於世初周魴
之子處膂力絶人不修細行鄉里患之(魴符方翻/行下孟翻)處嘗
問父老曰今時和歳豐而人不樂何邪父老歎曰三害
不除何樂之有(樂音/洛)處曰何謂也父老曰南山白額虎
長橋蛟(南山今湖秀以南諸山也/長橋在今常州宜興縣)并子為三矣(子謂/周處)處
曰若所患止此吾能除之乃入山求虎射殺之因投水
摶殺蛟遂從機雲受學篤志讀書砥節礪行比及朞年
州府交辟(射而亦翻行下/孟翻比必寐翻)　八月戊申葬元皇后于峻
陽陵帝及羣臣除䘮即吉博士陳逵議以為今時所行
漢帝權制太子無有國事自宜終服尚書杜預以為古
者天子諸侯三年之䘮始同齊斬(謂齊衰斬衰之服其/始自天子逹於庶人)
(無以異也/齊津夷翻)既葬除服諒闇以居心䘮終制故周公不言
高宗服䘮三年而云諒闇此服心䘮之文也(周公作無/逸曰其在)
(高宗作其即位乃或亮陰三年杜預遂引此言以為/不服䘮之證闇與陰同孔安國曰諒信也隂黙也)叔
向不譏景王除䘮而譏其宴樂已早明既葬應除而違
諒闇之節也(左傳晉荀躒如周葬穆后既葬除䘮以文/伯宴叔向曰王其不終乎吾聞之所樂必)
(卒焉今王樂憂若卒以憂不可謂終王一歳而有三年/之䘮二焉於是乎以䘮賔宴樂憂甚矣三年之䘮雖貴)
(遂服禮也王雖弗遂宴樂/以早亦非禮也樂音洛)子之於禮存諸内而已禮非
玉帛之謂(論語孔子曰禮云/禮云玉帛云乎哉)䘮豈衰麻之謂乎(衰七囘/翻下同)
太子出則撫軍守則監國(左傳晉大夫里克/之言監古銜翻)不為無事
宜卒哭除衰麻(卒子/恤翻)而以諒闇終三年帝從之
　臣光曰規矩主於方圓然庸工無規矩則方圓不可
　得而制也衰麻主於哀戚然庸人無衰麻則哀戚不
　可得而勉也素冠之詩正為是矣(衰倉囘翻詩素冠/刺不能三年也為)
　(于偽/翻)杜預巧飾經傳以附人情辯則辯矣(傳直/戀翻)臣謂
　不若陳逵之言質略而敦實也
九月癸亥以大将軍陳騫為太尉　杜預以孟津渡險
請建河橋於富平津(水經注孟津又曰富平津杜/佑曰富平津在河陽縣南)議者
以為殷周所都歴聖賢而不作者必不可立故也(殷都/河内)
(周都洛二代夾河建都/不立河橋故以為言)預固請為之及橋成帝從百寮
臨㑹舉觴屬預曰(屬之/欲翻)非君此橋不立對曰非陛下之
明臣亦無所施其巧　是歳邵陵厲公曹芳卒初芳之
廢遷金墉也(芳之廢也築宮于河内重門今言遷金墉/葢始廢之時自禁中遷于金墉後乃居于)
(河内/也)太宰中郎陳留范粲素服拜送(晉既受禪避景帝/諱採周官名置太)
(宰以代太師魏因漢制上公惟有太傅據粲傳自太/宰從事中郎遷太宰中郎時未置太宰宰當作傅)哀
動左右遂稱疾不出陽狂不言(陽發見於外隂蔽伏於/中凡人之作事外為是)
(形而内無其實者皆陽為之外若/無所營而内濳經畫皆陰為之)寝所乘車足不履地
子孫有婚宦大事輒密諮焉合者則色無變不合則眠
寝不安妻子以此知其㫖子喬等三人並棄學業絶人
事(按晉書喬年二歳祖馨臨終撫其首曰恨不見汝成/人因以所用硯與之至五歳祖母以告喬喬便執硯)
(涕泣九歳請學在同輩之中言無媟辭李銓常論揚雄/才學優於劉向喬以為向定一代之書正羣籍之篇使)
(雄當之故非所長遂著劉揚優劣論前後辟舉皆不就/邑人臘日盜斫其樹人有告者喬陽不聞邑人愧而歸)
(之喬曰卿節日取柴欲與父母相歡娛耳何以愧為嗚/呼觀喬之學行如此則棄學業絶人事殆庶幾乎夷齊)
(餓于首陽/之下之意)侍疾家庭足不出邑里及帝即位詔以二千
石禄養病加賜帛百匹喬以父疾篤辭不敢受粲不言
凡三十六年年八十四終於所寝之車(自卲陵厲公之/廢至是方二十)
(一年史因公/卒而究言之)　吳比三年大疫(比毗/至翻)
咸寧元年春正月戊午朔大赦改元　吳掘地得銀尺
上有刻文(吳志曰銀長一尺廣/三分刻上有年月字)吳主大赦改元天冊
吳中書令賀邵中風不能言(中竹/仲翻)去職數月吳主疑其
詐收付酒藏掠考千數(藏徂浪翻/掠音亮)卒無一言乃燒鋸斷
其頭(卒子恤翻/斷丅管翻)徙其家屬於臨海又誅樓𤣥子孫(殺樓/𤣥見)
(上卷泰/始八年)　夏六月鮮卑拓㧞力㣲復遣其子沙漠汗入
貢(沙漠汗初入貢見七十八卷/魏元帝景元二年汗音寒)将還幽州刺史衛瓘表
請留之又密以金賂其諸部大人離間之(為力㣲信譖/殺沙漠汗張)
(本間古/莧翻)　秋七月甲申晦日有食之　冬十二月丁亥
追尊宣帝廟曰高祖景帝曰世宗文帝曰太祖　大疫
洛陽死者以萬數
二年春令狐豐卒弟宏繼立楊欣討斬之(豐自為敦煌/太守見上卷)
(泰始/八年)　帝得疾甚劇及愈羣臣上夀詔曰每念疫氣死
亡者為之愴然豈以一身之休息忘百姓之艱難邪諸
上禮者皆絶之(為于偽翻/上時掌翻)初齊王攸有寵於文帝每見
攸輒撫牀呼其小字曰此桃符座也幾為太子者數矣
(事見七十八卷魏元帝咸熈/元年幾居依翻數所角翻)臨終為帝叙漢淮南王魏
陳思王事而泣(漢文帝誅淮南厲王長魏文帝不能/容陳思王植引此二事以戒切帝也)執
攸手以授帝太后臨終亦流涕謂帝曰桃符性急而汝
為兄不慈我若不起必恐汝不能相容以是屬汝勿忘
我言及帝疾甚朝野皆屬意於攸(屬之欲翻/朝直遥翻)攸妃賈充
之長女也(充先娶李氏豐女也生二女長/曰荃為齊王攸妃長知兩翻)河南尹夏侯
和謂充曰卿二婿親踈等耳(二婿謂攸/及太子也)立人當立徳充
不答攸素惡荀勗及左衛将軍馮紞傾陷朂乃使紞説
帝曰(惡烏路翻紞都/感翻説輸芮翻)陛下前日疾若不愈齊王為公卿
百姓所歸太子雖欲高讓其得免乎宜遣還藩以安社
稷帝隂納之乃徙和為光禄勲奪充兵權(充自文帝/時領兵)而
位遇無替　吳施但之亂(事見上卷/泰始二年)或譖京下督孫楷
於吳主曰楷不時赴討懷兩端吳主數詰讓之徴為宫
下鎮驃騎将軍(京下督鎮京口宫下鎮在建業楷孫韶/之子數所角翻驃匹妙翻騎竒寄翻)
楷自疑懼夏六月将妻子來犇拜車騎将軍封丹陽侯
秋七月吳人或言於吳主曰臨平湖自漢末薉塞(臨平/湖今)
(在臨安府仁和縣界有臨平鎮在臨安府城西北/四十八里薉荒蕪也音烏廢翻塞悉則翻下同)長老
言此湖塞天下亂此湖開天下平近無故忽更開通此
天下當太平青葢入洛之祥也(青葢之占見上/卷泰始八年)吳主以
問奉禁都尉歴陽陳訓(吳置奉禁都尉葢/以侍奉宮禁為稱)對曰臣止能
望氣不能逹湖之開塞退而告其友曰青葢入洛者将
有銜璧之事非吉祥也或獻小石刻皇帝字云得於湖
邉吳主大赦改元天璽(璽斯/氏翻)湘東太守張詠不出筭緡
(吳主亮太平二年分長/沙東部都尉立湘東郡)吳主就在所斬之狥首諸郡㑹
稽太守車浚公清有政績(㑹工外翻車姓出於/田千秋車昌遮翻)值郡旱
饑表求振貸吳主以為收私恩遣使梟首(梟堅/堯翻)尚書熊
睦㣲有所諫(黄帝有熊氏姓譜楚鬻熊/之後此以名為氏者也)吳主以刀環撞
殺之身無完肌(史詳言吳主之/昏虐撞直江翻)　八月己亥以何曾為
太傅陳騫為大司馬賈充為太尉齊王攸為司空　吳
歴陽山有七穿駢羅穿中黄赤俗謂之石印云石印封
發天下當太平歴陽長上言石印發(據吳志鄱陽上言/歴陽山石文理成)
(字又江表傳曰歴陽縣有石山臨水高百丈其三十丈/所有七穿駢羅今考晉志鄱陽郡無歴陽縣有歴陵縣)
(陽當作陵今饒州圖經亦載鄱/陽歴陵縣有石印山長知兩翻)吳主遣使者以太牢祠
之(使䟽/吏翻)使者作高梯登其上以朱書石曰楚九州渚吳
九州都揚州士作天子四世治太平始還以聞吳主大
喜封其山神為王大赦改明年元曰天紀　冬十月以
汝陰王駿為征西大将軍羊祜為征南大将軍皆開府
辟召儀同三司(此位從/公也)祜上䟽請伐吳(陸抗没羊祜始/抗䟽請伐呉上)
(時掌/翻)曰先帝西平巴蜀(見七十八卷魏/元帝景元四年)南和吳㑹(見七/十八)
(卷魏元帝/咸熈元年)庶幾海内得以休息而吳復背信(事見上卷/泰始元年)
(幾居希翻/背蒲妹翻)使邉事更興夫期運雖天所授而功業必因
人而成不一大舉掃滅則兵役無時得息也蜀平之時
天下皆謂吳當并亡自是以來十有三年矣(景元四年/蜀亡至是)
(十三/年)夫謀之雖多決之欲獨凡以險阻得全者謂其埶
均力敵耳若輕重不齊强弱異埶雖有險阻不可保也
蜀之為國非不險也皆云一夫荷㦸千人莫當(荷下/可翻)及
進兵之日曾無藩籬之限乘勝席卷徑至成都漢中諸
城皆鳥栖而不敢出(謂漢樂/諸城也)非無戰心誠力不足以相
抗也及劉禪請降諸營堡索然俱散(索昔/各翻)今江淮之險
不如劒閣孫皓之暴過於劉禪吳人之困甚於巴蜀而
大晉兵力盛於徃時不於此際平壹四海而更阻兵相
守使天下困於征戍經歴盛衰不可長久也(謂兵将以/盛壯之年)
(出戍經歴營陳/至於衰老也)今若引梁益之兵水陸俱下(王濬唐彬/統梁益兵)
荆楚之衆進臨江陵(荆楚祜/所統也)平南豫州直指夏口(胡奮/為平)
(南将軍王戎為豫/州刺史夏戸雅翻)徐揚青兖並㑹秣陵(徐揚王渾所統/青兖琅邪王伷)
(所/統)以一隅之吳當天下之衆埶分形散所備皆急巴漢
竒兵出其空虚一處傾壞則上下震蕩雖有智者不能
為吳謀矣(其後平吳皆/如祜所規)吳緣江為國東西數千里所敵
者大無有寧息孫皓恣情任意與下多忌将疑於朝(将/即)
(亮翻朝/直遥翻)士困於野無有保世之計一定之心平常之日
猶懷去就兵臨之際必有應者終不能齊力致死已可
知也其俗急速不能持久弓弩㦸楯不如中國唯有水
戰是其所便一入其境則長江非復所保還趣城池(趣/七)
(喻/翻)去長入短非吾敵也官軍縣進(縣讀/曰懸)人有致死之志
吳人内顧各有離散之心如此軍不踰時克可必矣帝
深納之而朝議方以秦凉為憂(謂樹機能未平/也朝直遥翻)祜復表
曰(復扶/又翻)吳平則胡自定但當速濟大功耳議者多有不
同賈充荀朂馮紞尤以伐吳為不可祜歎曰天下不如
意事十常居七八天與不取豈非更事者恨於後時哉
(言吳可取而不取機㑹一失經見其/事者豈不有後時之恨更工衡翻)唯度支尚書杜預
(魏制度支尚/書度徒洛翻)中書令張華與帝意合贊成其計　丁夘
立皇后楊氏大赦后元皇后之從妹也(從才/用翻)美而有婦
徳帝初聘后后叔父珧(珧余/招翻)上表曰自古一門二后未
有能全其宗者乞藏此表於宗廟異日如臣之言得以
免禍帝許之(珧雖有此表終/不能以免禍)十二月以后父鎮軍将軍
駿為車騎将軍封臨晉侯(國號晉而封后父為/臨晉侯不祥之徴也)尚書禇
䂮郭奕皆表駿小器不可任社稷之重(䂮離灼翻/任音壬)帝不
從駿驕傲自得胡奮謂駿曰卿恃女更益豪邪歴觀前
世與天家婚未有不滅門者但早晩事耳駿曰卿女不
在天家乎(天子尊無二上故曰/天家言其尊如天也)奮曰我女與卿女作婢
耳何能為損益乎
三年春正月丙子朔日有食之　立皇子裕為始平王
庚寅裕卒　三月平虜䕶軍文鴦督凉秦雍州諸軍討
樹機能破之諸胡二十萬口來降(雍於用翻/降户江翻)　夏五月
吳将邵顗(顗魚豈翻今考異日武/紀作邵凱  從羊祜傳)夏祥帥衆七千餘人
來降(夏戸雅翻帥讀/曰率降户江翻)　秋七月中山王睦坐招誘逋亡
貶為丹水縣侯(誘音/酉)　有星孛于紫宫(孛蒲/内翻)　衛将軍
楊珧等建議以為古者封建諸侯所以藩衛王室今諸
王公皆在京師非干城之義又異姓諸将居邉宜參以
親戚(望考異曰職官志以為珧與荀朂以齊王攸有時/  懼太子冇後難故建此議使諸王之國帝初未)
(之察於是下詔議其制按朂𫝊有異議/又時齊王不之國疑此説非實今不取)帝乃詔諸王各
以戸邑多少為三等大國置三軍五千人次國二軍三
千人小國一軍一千一百人(時以平原汝南琅邪扶風/齊為大國梁趙樂安燕安)
(平義陽為次國/餘國為小國)諸王為都督者各徙其國使相近八月
癸亥徙扶風王亮為汝南王出為鎮南大将軍都督豫
州諸軍事琅邪王倫為趙王督鄴城守事勃海王輔為
太原王監并州諸軍事以東莞王伷在徐州徙封琅邪
王(莞音官/伷音胄)汝陰王駿在闗中徙封扶風王又徙太原王
顒為河間王汝南王柬為南陽王輔孚之子顒孚之孫
也(顒魚/容翻)其無官者皆遣就國諸王公戀京師皆涕泣而
去又封皇子瑋為始平王允為濮陽王該為新都王遐
為清河王其異姓之臣有大功者皆封郡公郡侯封賈
充為魯郡公追封王沈為博陵郡公(沈持/林翻)徙封鉅平侯
羊祜為南城郡侯(時詔以泰山之南武陽牟南城梁父/平陽五縣為南城郡羊祜本泰山南)
(城人也帝制公侯邑萬戸以上為大國五/千戸以上為次國不滿五千戸為小國)祜固辭不受
祜每拜官爵常多避讓至心素著故特見申於分列之
外(見申謂許之辭爵其志獲/申也分列謂分封列爵也)祜歴事二世(謂事文帝/及帝也)職
典樞要凡謀議損益皆焚其草世莫得聞所進逹之人
皆不知所由(謂人由祜薦引而進/逹不知其所由來也)常曰拜官公朝謝恩
私門吾所不敢也(朝直/遥翻)　兖豫徐青荆益梁七州大水
　冬十二月吳夏口督孫慎入江夏汝南(江夏郡屬荆/州汝南郡屬)
(豫州相去甚逺沈約宋志江夏太守治汝南縣本沙羡/地晉末汝南郡民流寓夏口因立為汝南則此時江夏)
(郡未有汝南縣也無亦/史追書乎夏戸雅翻)略千餘家而去詔遣侍臣詰羊
祜不追討之意(詰去/吉翻)并欲移荆州祜曰江夏去襄陽八
百里比知賊問(比必/寐翻)賊已去經日歩軍安能追之勞師
以免責非臣志也昔魏武帝置都督類皆與州相近(如/揚)
(州刺史治夀春都督揚州諸軍/事亦治夀春之類近其靳翻)以兵埶好合惡離故也
(好呼到翻/惡烏路翻)疆埸之間一彼一此慎守而已(左傳魯桓公/曰疆埸之間)
(慎守其一而/備其不虞)若輙徙州賊出無常亦未知州之所宜據
也　是歳大司馬陳騫自揚州入朝(朝直/遙翻)以高平公罷
　吳主以㑹稽張俶多所譖白(㑹工外翻/俶昌六翻)甚見寵任累
遷司直中郎将封侯其父為山隂縣卒(山隂縣屬/㑹稽郡)知俶
不良上表曰若用俶為司直有罪乞不從坐吳主許之
俶表置彈曲二十人専糾司不灋(彈徒/干翻)於是吏民各以
愛憎互相告訐獄犴盈溢(訐居謁翻犴音岸犴野犬也/野犬所以守故為獄又胡地)
(謂犬/為犴)上下囂然俶大為姧利驕奢暴横(横戸/孟翻)事發父子
皆車裂　衛瓘遣拓㧞沙漠汗歸國(前年瓘表留沙漠/汗讒間既行乃遣)
(歸/)自沙漠汗入質(入質見七十七卷魏元/帝景元二年質音致)力㣲可汗諸
子在側者多有寵及沙漠汗歸諸部大人共譖而殺之
既而力㣲疾篤烏桓主庫賢親近用事受衛瓘賂欲擾
動諸部乃礪斧於庭謂諸大人曰可汗恨汝曹讒殺太
子(此時鮮卑君長已有可汗之/稱可今讀從刋入聲汗音寒)欲盡收汝曹長子殺之
(長知/兩翻)諸大人懼皆散走力㣲以憂卒時年一百四子悉
禄立(悉禄魏收魏/書作悉鹿)其國遂衰初幽并二州皆與鮮卑接
東有務桓西有力㣲多為邉患衛瓘密以計間之(間古/莧翻)
務桓降而力㣲死(奴考異曰魏收後魏書鐵弗劉虎匈/  去卑之孫昭成四年死子務桓立)
(按昭成四年晉成帝咸康七年也務桓/不應與瓘同時蓋二人皆名務桓耳)朝廷嘉瓘功封
其弟為亭侯
四年春正月庚午朔日有食之　司馬督東平馬隆(晉/制)
(二衛前驅由基彊弩為三部司馬各置督沈約曰殿中/司馬督晉武帝時殿中宿衛號曰三部司馬與殿中将)
(軍分𨽻左/右二衛)上言凉州刺史楊欣失𦍑戎之和必敗(隆言/欣必)
(敗猶漢皇甫規之言馬賢葢/懷才欲用故以此自顯耳)　夏六月欣與樹機能之
黨若羅㧞能等戰于武威敗死　𢎞訓皇后羊氏殂(景/皇)
(后居𢎞/訓宫)　羊祜以病求入朝(朝直/遙翻)既至帝命乘輦入殿
不拜而坐祜靣陳伐吳之計帝善之以祜病不宜數入
(數所/角翻)更遣張華就問籌䇿祜曰孫皓暴虐已甚於今可
不戰而克若皓不幸而没吳人更立令主雖有百萬之
衆長江未可窺也将為後患矣華深然之祜曰成吾志
者子也帝欲使祜卧䕶諸将祜曰取吳不必臣行但既
平之後當勞聖慮耳功名之際臣不敢居若事了當有
所付授願審擇其人也(以東南壤界闊逺/當得人以鎮撫之)　秋七月己
丑葬景獻皇后于峻平陵(即𢎞訓/后也)　司冀兖豫荆揚州
大水(司州即漢司𨽻校尉所部也漢司𨽻部察郡縣與/州刺史同晉遂定名司州統河南滎陽𢎞農上洛)
(平陽河東汲郡河内廣平陽平魏郡頓丘冀州者亂則/冀安弱則冀强荒則冀豐統趙國鉅鹿安平平原樂陵)
(勃海河間髙陽博陵清/河中山常山等郡國)螟傷稼(螟食苖/心之蟲)詔問主者何以
佐百姓(主者謂左民及/度支二曹也)度支尚書杜預上䟽(度徒洛翻/上時掌翻)
以為今者水災東南尤劇宜敕兖豫等諸州留漢氏舊
陂繕以蓄水餘皆决瀝令饑者盡得魚菜螺蜯之饒(螺/盧)
(戈翻蜯/歩項翻)此目下日給之益也水去之後滇淤之田(淤依/據翻)
畆收數鍾此又明年之益也典牧種牛有四萬五千餘
頭(晉志典牧令屬/太僕種章勇翻)不供耕駕至有老不穿鼻者可分以
給民使及春耕種榖登之後責其租税此又數年以後
之益也帝從之民頼其利(年考異曰食貨志云咸寧三/  杜預傳云四年按五行志)
(三年大水無蟲災/四年螟今從預傳)預在尚書七年(泰始六年預自秦州/刺史得罪歸拜度支)
(尚書至是/七年矣)損益庶政不可勝數(勝音/升)時人謂之杜武庫
言其無所不有也　九月以何曾為太宰辛巳以侍中
尚書令李𦙍為司徒　吳主忌勝已者侍中中書令張
尚紘之孫也(張紘事孫䇿孫/權見漢獻帝紀)為人辯㨗談論毎出其表
吳主積以致恨後問孤飲酒可以方誰(方比/也)尚曰陛下
有百觚之量吳主曰尚知孔丘不王而以孤方之(孔叢/子曰)
(趙平原君與孔子高飲强子高酒曰諺云堯飲千鍾孔/子百觚子路嗑嗑尚飲十榼古之聖賢無不能飲子何)
(辭焉觚飲器也受/二升王于况翻)因發怒收尚公卿已下百餘人詣宫
叩頭請尚罪得减死送建安作船尋就殺之(三考異曰/  十國春)
(秋云岑昏等泥頭請代尚死尚得免死徙廣州今從尚/傳參取環氏吳紀余觀尚之為人葢以辯給得親近於)
(孫皓而亦以辯給取怒請其死者必岑/昏之徒三十國春秋所書葢得其實)　冬十月徴征
北大将軍衛瓘為尚書令是時朝野咸知太子昏愚不
堪為嗣瓘每欲陳啓而未敢發㑹侍宴陵雲臺(陵雲臺/魏文帝)
(所/築)瓘陽醉跪帝牀前曰臣欲有所啓帝曰公所言何邪
瓘欲言而止者三因以手撫牀曰此座可惜帝意悟固
謬曰公真大醉邪瓘於此不復有言帝悉召東宮官屬
為設宴㑹(復扶又翻為于/偽翻下便為同)而密封尚書疑事令太子决
之賈妃大懼倩外人代對(倩七正翻假/手於人也)多引古義給使
張泓曰太子不學陛下所知而答詔多引古義必責作
草主(言将責問作對/草之主名也)更益譴負不如直以意對妃大喜
謂泓曰便為我好答富貴與汝共之(給使給東宮使令/張泓葢庸中之佼)
(佼者後為趙王倫拒齊王/冏於陽翟者必是人也)泓即具草令太子自寫帝省
之甚悦(省悉/景翻)先以示瓘瓘大踧踖(踧子六翻踖子昔/翻踧踖不自安貌)衆
人乃知瓘嘗有言也賈充密遣人語妃云衛瓘老奴幾
破汝家(為賈妃怨衛瓘張本語牛倨翻始考異曰三十/國春秋在泰始八年按瓘𫝊泰  初為青州刺)
(史徙幽州八年不得在京師瓘𫝊在遷司空後按帝紀/太康三年賈充卒十二月瓘為司空故移在入為尚書)
(令/下)　吳人大田皖城(佃亭年翻治田/也皖户板翻)欲謀入宼都督揚
州諸軍事王渾遣揚州刺史應綽攻破之斬首五千級
焚其積榖百八十餘萬斛踐稻田四千餘頃毁船六百
餘艘(艘蘇/刀翻)　十一月辛巳太醫司馬程據獻雉頭裘(晉/志)
(太醫屬宗正雉頭毛/采炫燿集以為裘)帝焚之於殿前甲申敕内外敢有
獻竒技異服者罪之(記王制作淫聲異服竒技/竒器以疑衆殺技渠綺翻)　羊祜
疾篤舉杜預自代辛卯以預為鎮南大将軍都督荆州
諸軍事祜卒(卒子恤/翻下同)帝哭之甚哀是日大寒涕涙霑須
鬢皆為氷祜遺令不得以南城侯印入柩(柩音/舊)帝曰祜
固讓歴年身没讓存(謂身没而遺/令讓侯印也)今聽復本封以彰高
美(祜本封/鉅平侯)南州民聞祜卒為之罷市巷哭聲相接(南州/謂荆)
(州也為于/偽翻下同)吳守邉将士亦為之泣祜好遊峴山(好呼到/翻峴戸)
(典/翻)襄陽人建碑立廟於其地歳時祭祀望其碑者無不
流涕因謂之墮淚碑杜預至鎮簡精鋭襲吳西陵督張
政大破之政吳之名将也耻以無備取敗不以實告吳
主預欲間之(間古/莧翻)乃表還其所獲吳主果召政還遣武
昌監留憲代之(吳之邉鎮有督有監督者督諸/軍事之職監者監諸軍事之職)　十二
月丁未朗陵公何曾卒曾厚自奉養過於人主司𨽻校
尉東萊劉毅數劾奏曾侈汰無度(數所/角翻)帝以其重臣不
問及卒博士新興秦秀議曰(秀新興雲中/人朗之子也)曾驕奢過度
名被九域(九域九州之/域被皮義翻)宰相大臣人之表儀若生極其
情死又無貶王公貴人復何畏哉謹按諡灋(諡法始於/周公以行)
(為諡復/扶又翻)名與實爽曰繆怙亂肆行曰醜宜諡醜繆公帝
䇿諡曰孝(䇿諡者不用博士/議以詔䇿賜諡)前司𨽻校尉𫝊𤣥卒(異考/  曰)
(𤣥傳曰五年遷太僕轉司𨽻景獻皇后崩坐爭位/罵尚書免尋卒按景獻后崩在四年𤣥傳誤也)𤣥性
峻急每有奏劾或值日暮捧白簡整簪帶(文選任昉彈/曹景宗曰謹)
(奉白簡以聞呂向注云簡略状也晉志曰古者執笏有/事則書之故常簪筆今之白筆是其遺意三臺五省二)
(品文官簮之帶革帶也古之/鞶帶劾戸槩翻又戸得翻)竦踊不寐坐而待旦由是
貴游震懾(周官師氏凡國之貴游子弟學焉注云貴游/子弟王公之子弟游無官司者懾之渉翻)
臺閣生風𤣥與尚書左丞博陵崔洪善(漢安帝分安/平置博陵國)洪
亦清厲骨鯁好面折人過(好呼到翻/折之舌翻)而退無後言人以
是重之　鮮卑樹機能久為邉患(泰始六年樹機能/為宼至是九年矣)僕
射李憙請發兵討之朝議皆以為出兵重事虜不足憂
(朝直遥/翻下同)
五年春正月樹機能攻陷凉州(凉州治/武威)帝甚悔之臨朝
而歎曰誰能為我討此虜者(為于/偽翻)司馬督馬隆進曰陛
下能任臣臣能平之帝曰必能平賊何為不任顧方略
何如耳隆曰臣願募勇士三千人無問所從來(應募者/或出於)
(農畆或出於營伍或出於逋逃或/出於奴𨽻皆不問其所從來也)帥之以西虜不足平
也(帥讀/曰率)帝許之乙丑以隆為討虜䕶軍武威太守公卿
皆曰見兵已多不宜横設賞募(見賢遍翻/横户孟翻)隆小将妄言
(将即/亮翻)不足信也帝不聽隆募能引弓四鈞挽弩九石者
取之(三十斤為鈞四鈞/為石石百二十斤)立標簡試(標表/也)自旦至日中得
三千五百人隆曰足矣又請自至武庫選仗武庫令與
隆忿爭(晉志武庫/令屬衛尉)御史中丞劾奏隆(自東漢至魏晉以/中丞為御史臺主)
(劾戸槩翻/又户得翻)隆曰臣當畢命戰場武庫令乃給以魏時朽
仗非陛下所以使臣之意也帝命惟隆所取仍給三年
軍資而遣之　初南單于呼厨泉以兄於扶羅子豹為
左賢王及魏武帝分匈奴為五部(五部見上卷/泰始六年)以豹為
左部帥(帥所/類翻)豹子淵㓜而雋異師事上黨崔游博習經
史嘗謂同門生上黨朱紀雁門范隆曰吾常耻隨陸無
武絳灌無文隨陸遇高帝而不能建封侯之業絳灌遇
文帝而不能興庠序之敎豈不惜哉(隨陸隨何陸賈絳/灌絳侯周勃灌将)
(軍/嬰)於是兼學武事及長(長知/兩翻)猨臂善射膂力過人姿貌
魁偉為任子在洛陽王渾及子濟皆重之屢薦於帝帝
召與語悦之濟曰淵有文武長才陛下任以東南之事
吳不足平也孔恂楊珧曰非我族類其心必異(左傳魯/季文子)
(曰史佚之志冇之非我族/類其心必異珧余招翻)淵才器誠少比然不可重任
也(少詩/昭翻)及凉州覆没帝問将於李憙對曰陛下誠能發
匈奴五部之衆假劉淵一将軍之號使将之而西樹機
能之首可指日而梟也(使将即亮翻/梟堅堯翻)孔恂曰淵果梟樹
機能則凉州之患方更深耳帝乃止東萊王彌家世二
千石(世語曰彌魏𤣥莵/太守王頎之孫)彌有學術勇略善騎射青州人
謂之飛豹處士陳留董養見而謂之曰君好亂樂禍若
天下有事不作士大夫矣(言将為賊也處昌吕/翻好呼到翻樂音洛)淵與彌
友善謂彌曰王李以鄉曲見知(王渾太原人李憙上/黨人與澗同州里)每
相稱薦適足為吾患耳因歔欷流涕(歔音虚欷音/希又吁既翻)齊王
攸聞之言於帝曰陛下不除劉淵臣恐并州不得久安
王渾曰大晉方以信懷殊俗奈何以無形之疑殺人侍
子乎何徳度之不𢎞也帝曰渾言是也㑹豹卒以淵代
為左部帥(劉淵事始此史言晉/将有亂帥所類翻)　夏四月大赦　除部
曲督以下質任(帝受禪之初除部曲将質任/今又除部曲督質任質音致)　吳桂林
太守修允卒(桂林漢縣屬欝林郡吳主/皓鳯凰三年分立桂林郡)其部曲應分給
諸将督将郭馬何典王族等累世舊軍不樂離别㑹吳
主料實廣州戸口(将即亮翻樂/音洛料音聊)馬等因民心不安聚衆
攻殺廣州督虞授馬自號都督交廣二州諸軍事使典
攻蒼梧族攻始興(吳主皓甘露元年分桂/陽南部都尉立始興郡)秋八月吳以
軍師張悌為丞相牛渚都督何植為司徒執金吾滕修
為司空未拜更以修為廣州牧帥萬人從東道討郭馬
(帥讀/曰率)馬殺南海太守劉略逐廣州刺史徐旗吳主又遣
徐陵督陶濬将七千人(徐陵與洞浦對岸吳主權時呂/範洞浦之敗魏臧霸度江攻徐)
(陵全琮徐盛擊却之又華覈封徐陵亭侯則徐陵葢亭/名吳以其臨江津置督守之南徐州記曰京口先為徐)
(陵其地葢丹徒縣/之西鄉京口里也)從西道與交州牧陶璜共擊馬　吳
有鬼目菜生工人黄耉家有買菜生工人吳平家(吳志/曰鬼)
(日菜依緣棗樹長丈餘莖廣四寸厚三分買菜高四尺/厚二分如枇杷形莖廣尺八寸下莖廣五寸兩邉生葉)
(緑/色)東觀案圖書(吳有東觀令/觀古玩翻)名鬼目曰芝草買菜曰平
慮草吳主以耉為侍芝郎平為平慮郎皆銀印青綬(以/漢)
(制言之銀印青綬/中二千石服之)吳主每宴羣臣咸令沈醉(沈持/林翻)又置
黄門郎十人為司過宴罷之後各奏其闕失迕視謬言
罔有不舉(沈持林翻迕/五故翻逆也)大者即加刑戮小者記録為罪
或剥人靣或鑿人眼由是上下離心莫為盡力(為于/偽翻)益
州刺史王濬上䟽曰孫皓荒淫凶逆宜速征伐若一旦
皓死更立賢主則彊敵也(更工/衡翻)臣作船七年(泰始八年/濬始作船)
(至是葢七/期年矣)日有朽敗臣年七十死亡無日三者一乖則
難圖也誠願陛下無失事機帝於是决意伐吳㑹安東
将軍王渾表孫皓欲北上(上時/掌翻)邉戍皆戒嚴朝廷乃更
議明年出師王濬參軍何攀奉使在洛上䟽稱皓必不
敢出宜因戒嚴掩取甚易(易以/豉翻)杜預上表曰自閏月以
來(是年閏/七月)賊但敕嚴下無兵上(吳自建業宼淮襄皆自/下沂江而上上時掌翻)
以理埶推之賊之窮計力不兩完必保夏口以東以延
視息(凡人目不能視氣不/能息則赫然死人矣)無緣多兵西上空其國都而
陛下過聽便用委棄大計縱敵患生誠可惜也嚮使舉
而有敗勿舉可也今事為之制務從完牢若或有成則
開太平之基不成不過費損日月之間何惜而不一試
之若當須後年(須待/也)天時人事不得如常臣恐其更難
也今有萬安之舉無傾敗之慮臣心實了(了决/也)不敢以
曖昧之見自取後累(曖時不明也/累力瑞翻)惟陛下察之旬月未
報預復上表曰(復扶/又翻)羊祜不先博謀於朝臣(朝直/遥翻)而密
與陛下共施此計故益令朝臣多異同之議凡事當以
利害相校今此舉之利十有八九而其害一二止於無
功耳必使朝臣言破敗之形亦不可得直是計不出已
功不在身各耻其前言之失而固守之也(此言指出賈/充荀朂馮紞)
(等肺/腑)自頃朝廷事無大小異意鋒起雖人心不同亦由
恃恩不慮後患故輕相異同也自秋已來討賊之形頗
露今若中止孫皓或怖而生計(怖普/布翻)徙都武昌更完修
江南諸城逺其居民城不可攻野無所掠則明年之計
或無所及矣帝方與張華圍碁(博物志曰堯造圍碁以/敎子丹朱或曰舜以子)
(商均愚故作圍碁以教/之其法非智莫能也)預表適至華推枰歛手曰(推吐/雷翻)
(枰音平/碁局也)陛下聖武國富兵彊吳主淫虐誅殺賢能當今
討之可不勞而定願勿以為疑帝乃許之以華為度支
尚書量計運漕(度徒洛翻/量音良)賈充荀朂馮紞固爭之(紞吐/感翻)
帝大怒充免冠謝罪僕射山濤退而告人曰自非聖人
外寧必有内憂(左傳晉大夫/范文子之言)今釋吳為外懼豈非筭乎
(山濤身為大臣不昌言於朝而/退以告人葢求合於賈充者也)冬十一月大舉伐吳遣
鎮軍将軍琅邪王伷出涂中(伷音胄吳主權作堂邑涂/塘即其地葢從今滁州取)
(真州路涂/讀曰滁)安東将軍王渾出江西(今和州出/横江渡路)建威将軍
王戎出武昌平南将軍胡奮出夏口鎮南大将軍杜預
出江陵龍驤将軍王濬巴東監軍魯國唐彬下巴蜀(監/古)
(銜/翻)東西凡二十餘萬命賈充為使持節假黄鉞大都督
(魏文帝以曹真都督中外諸軍事假黄鉞明帝大和四/年司馬懿征蜀加號大都督此仍魏制也武王伐紂左)
(杖黄鉞黄鉞天子之器非人臣/所得専用故曰假使䟽吏翻)以冠軍将軍楊濟副之
(冠古/玩翻)充固陳伐吳不利且自言衰老不堪元帥之任(帥/讀)
(從所/類翻)詔曰君若不行吾便自出充不得已乃受節鉞将
中軍南屯襄陽為諸軍節度　馬隆西度温水(武威之/東有温)
(圍/水)樹機能等以衆數萬據險拒之隆以山路陿隘乃作
扁箱車(陿與狹同車箱扁則/可行狹路扁補典翻)為木屋施於車上(木屋所/以蔽風)
(雨捍/矢石)轉戰而前行千餘里殺傷甚衆(或考異曰隆傳曰/  夾道累磁石賊)
(被鐵鎧行不得前隆卒悉被犀甲無所留礙賊以為神/按此説太誕恐不可信  余謂磁石脅鐵鎧誠有此理)
自隆之西音問斷絶朝廷憂之或謂已没後隆使夜到
(使䟽/吏翻)帝撫掌歡笑詰朝召羣臣謂曰若從諸卿言無凉
州矣(詰去吉翻/朝如字)乃詔假隆節拜宣威将軍(沈約志魏置/将軍四十號)
(宣威/第二)隆至武威鮮卑大人猝䟦韓且萬能帥萬餘落來
降(且子閭翻帥讀/曰率降户江翻)十二月隆與樹機能大戰斬之凉州
遂平　詔問朝臣以政之損益司徒左長史傅咸上書
(晉志司徒加置左右長/史各一人朝直遥翻)以為公私不足由設官太多舊
都督有四今并監軍乃盈於十(魏初置都督諸軍東南/以備吳西以備蜀北以)
(備胡隨其資望輕重而加以征鎮安平之號有四而已/其後増置有都督鄴城守諸軍都督秦雍凉諸軍都督)
(梁益諸軍都督荆州諸軍都督揚州諸軍都督徐州諸/軍都督淮北諸軍都督豫州諸軍都督幽州諸軍都督)
(并州諸軍凡十其/資輕者為監軍)禹分九州今之刺史幾向一倍(時有/司豫)
(徐兖荆揚梁益寧交秦雍凉冀/幽并青十八州刺史幾居希翻)户口比漢十分之一(漢/元)
(始之初民戸千三百二十三萬三千六百一十二口五/千九百一十九萬四千九百七十八漢之極盛也桓帝)
(之初戸二千六百七萬九百六口五千六萬六千八百/五十六魏既幷蜀景元四年與蜀通計民戸九十四萬)
(三千四百二十三口五百三十七萬二千八百九/十一葢口猶及漢十分之一而戸則未幾及也)而置
郡縣更多虛立軍府動有百數而無益宿衛五等諸侯
坐置官屬(軍府謂驃騎車騎衛伏波撫軍都䕶鎮軍中/軍典軍上軍撫國領軍䕶軍左右衛驍騎游)
(擊左右前後軍及雜號将軍也五等諸侯官屬王置𫝊/友文學郎中令中尉大農左右常侍侍郎典書典祠典)
(衛學官等令典書丞治書中尉司馬世子庶子陵廟牧/長謁者中大夫舍人典府公侯以下置官屬隨國小大)
(無定/制)諸所廩給皆出百姓此其所以困乏者也當今之
急在於并官息役上下務農而已咸𤣥之子也時又議
省州郡縣半吏以赴農功中書監荀朂以為省吏不如
省官省官不如省事省事不如清心昔蕭曹相漢載其
清静民以寧一(事見十三卷/漢惠帝二年)所謂清心也抑浮説簡文
案略細苛宥小失有好變常以徼利者必行其誅所謂
省事也(好呼倒翻/徼一遥翻)以九寺併尚書蘭臺付三府所謂省
官也(九寺謂九卿寺也漢初九卿各有所掌東都以後/尚書諸曹分掌衆軍九卿殆為具官故欲併之尚)
(書蘭臺御史臺也三府三公府也漢丞相有長史司直/御史大夫有中丞侍御史掌察舉非法故朂欲以蘭臺)
(付之/三府)若直作大例凡天下之吏皆減其半恐文武衆官
郡國職業劇易不同(易以/豉翻)不可以一槩施之若有曠闕
皆須更復或激而滋繁亦不可不重也
　資治通鑑卷八十
