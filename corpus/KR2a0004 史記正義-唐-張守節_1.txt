史記正義一百三十卷
　　提要
　　　　臣等謹案史記正義一百三十卷唐張守節
　　　　撰守節始末未詳據此書所題則其官為諸
　　　　王侍讀率府長史也是書據自序三十卷晁
　　　　公武陳振孫二家所錄則作二十卷盖其標
　　　　字列註亦如索隠後人散入句下已非其舊
　　　　至明代監本採附集觧索𨼆之後更多所删
　　　　節失其本㫖如守節所長在于地理故自序
　　　　曰郡國城邑委曲詳明而監本于周本紀子
　　　　帶立為王句下脱左傳云周與鄭人蘇忿生
　　　　十二邑温其一也十七字秦本紀反秦于淮
　　　　南句下脫楚淮北之地盡入于秦九字項羽
　　　　本紀項王自立為西楚霸王句下脫孟康云
　　　　舊名江陵為南楚吴為東楚彭城為西楚十
　　　　九字吕后本紀吕平為扶栁侯句下脫漢扶
　　　　栁縣也有澤七字孝景本紀遂西圍梁句下
　　　　脫梁孝王都睢陽今宋州九字立楚元王子
　　　　平陸侯句下脫應劭云平陸西河縣八字孝
　　　　武本紀見五畤句下脫或曰在雍州雍縣南
　　　　孟康云畤者神靈上帝也十八字晉世家是
　　　　為晉侯句下脫其城南半入州城中削為坊
　　　　城牆北半見在十七字趙世家吾國東有河
　　　　薄洛之水句下脫案安平縣屬定州也八字
　　　　餓死沙邱宫句下脫括地志云趙武靈王墓
　　　　在蔚州靈邱縣東三十里應說是也二十三
　　　　字韓世家得封于韓原句下脫古今地名云
　　　　韓武子食采于韓原故城也十六字淮隂侯
　　　　列傳家在伊廬句下脫韋昭及括地志皆說
　　　　之也十字貨殖列傳殷人都河西句下脫盤
　　　　庚都殷墟地屬河西也十字周人都河南句
　　　　下脫周自平王以後都洛陽九字自序戹困
　　　　鄱句下脫漢末陳蕃子逸為魯相改音反田
　　　　褒魯記曰靈帝末汝南陳子游為魯相陳蕃
　　　　子也國人為諱而改焉三十九字又如秦本
　　　　紀樗里疾相韓句下此本作福昌縣東十四
　　　　里監本脫十四里三字貨殖傳夫燕亦勃碣
　　　　之間句下此本作碣石渤海在西北監本脫
　　　　北字又守節徴引故實頗為賅博故自序曰
　　　　古典幽微竊探其美而監本夏本紀臯陶作
　　　　士句下脫士若大理卿也六字于是䕫行樂
　　　　句下脱若今太常卿也六字周本紀作臩命
　　　　句下脫應劭云太僕周穆王所置盖大御衆
　　　　僕之長中大夫也二十一字以應為太后養
　　　　地句下脫太后秦昭之母宣太后芉氏十一
　　　　字秦始皇本紀為我遺鎬池君句下脫張晏
　　　　云武王居鎬鎬池君則武王也伐商故神云
　　　　始皇荒淫若紂矣今武王可伐矣三十二字
　　　　叙論孝明皇帝句下脫班固典引云後漢明
　　　　帝永平十七年詔問班固太史遷贊語中寕
　　　　有非耶班固上表陳秦過失及賈誼言奏之
　　　　四十二字項羽本紀㑹稽守句下脫守音狩
　　　　景帝中二年七月更郡守為太守十六字孝
　　　　景本紀伐馳道樹殖蘭池句下脫案馳道天
　　　　子道秦始皇作之丈而樹十四字孝武本紀
　　　　是時上求神君句下脫漢武帝故事云起柏
　　　　梁臺以處神君長陵女子也先是嫁為人妻
　　　　生一男數嵗死女子悼痛之嵗中亦死而靈
　　　　宛若祠之遂聞言宛若為生民人多往請福
　　　　說家人小事有騐平原君亦事之至後子孫
　　　　尊貴及上即位太后延于宫中祭之聞其言
　　　　不見其人至是神君求出為營柏梁臺舍之
　　　　初霍去病微時自禱神君及見其形自修飾
　　　　欲與去病交接去病不肯謂神君曰吾以神
　　　　君精潔故齋戒祈福今欲婬此非也自絶不
　　　　復往神君慚之乃去也一百七十字見安期
　　　　生句下脫列仙傳云安期生瑯琊阜鄉亭人
　　　　也賣藥海邊秦始皇請語三夜賜金數千萬
　　　　出于阜鄉亭皆置去留書以赤玉舄一重為
　　　　報曰後千嵗求我于蓬萊山下五十九字李
　　　　少君病死句下脫漢書起居注云李少君将
　　　　去武帝夢與共登嵩髙山半道有使乗龍時
　　　　從雲中云太一請少君帝謂左右将舍我去
　　　　矣數月而少君病死又𤼵棺看唯衣冠在也
　　　　六十一字史寛舒受其方句下脫姓史名寛
　　　　舒五字禮書疏房牀第句下脫疎謂窓也四
　　　　字律書其于十二支為丑句下脫徐廣曰此
　　　　中闕不說大吕及丑也案此下闕文或一本
　　　　云丑者紐也言陽氣在上未降萬物厄紐未
　　　　敢出也四十一字天官書氐為天根句下脫
　　　　星經云氐四星為露寝聴朝所居其占明大
　　　　則臣下奉度合誠圖云氐為宿宫也三十一
　　　　字其内五星五帝坐句下脫羣下從謀也五
　　　　字楚世家伐申過鄧句下脫服䖍云鄧曼姓
　　　　也七字趙世家事有所止句下脫為人君止
　　　　于仁為人臣止于敬為人子止于孝為人父
　　　　止于慈與國人交止于信三十一字封㢘頗
　　　　為信平君句下脫言篤信而平和也七字韓
　　　　世家公何不為韓求質于楚句下脫質子蟣
　　　　虱四字又脫公叔嬰知秦楚不以蟣虱為事
　　　　必以韓合于秦楚王聴入質子于韓二十六
　　　　字又脫次下云知秦楚不以蟣虱為事重明
　　　　脫不字十七字田叔列傳相常從入苑中句
　　　　下脫堵牆也三字田蚡列傳其春武安侯病
　　　　句下脫然夫子作春秋依夏正九字衞将軍
　　　　列傳平陽人也句下脫漢書云其父鄭季河
　　　　東平陽人以縣吏給事平陽侯之家也二十
　　　　三字至守節于六書五音至為詳審故書首
　　　　有論字例論音例二條而監本于周本紀懼
　　　　太子釗之不任句下脫釗音招又古堯反任
　　　　而針反十一字秦始皇本紀彗星復見句下
　　　　脫復扶富反見行見反八字以𤼵縣卒句下
　　　　脫子忽反下同五字佐弋竭句下脫弋音翊
　　　　三字二十人皆梟首句下脫梟古堯反懸首
　　　　于木上曰梟十一字體觧軻以徇句下脫紅
　　　　賣反三字東収遼東而王之句下脫王于放
　　　　反四字故歸其質子句下脫質音致三字衣
　　　　服旌旄節旗句下脫旌音精旄音毛旗音其
　　　　九字祇誦功徳句下脫祇音脂三字赭其山
　　　　句下脫赭音者三字僕射周青臣句下脫音
　　　　夜二字上樂以刑殺為威句下脫五孝反三
　　　　字二世紀以安邊境句下脫音竟二字敘論
　　　　為君討賊句下脫于偽反三字項羽本紀将
　　　　秦軍為前行句下脫胡郎反三字髙祖本紀
　　　　時時冠之正義音館句下脫下同二字孝景
　　　　紀天下乂安句下脫乂音魚廢反五字龍􁀙
　　　　拔墮句下脫徒果反三字攀龍胡􁀙號句下
　　　　脫户髙反下同五字為且用事㤗山句下脫
　　　　為于偽反将為封禪也九字鄭世家段出奔
　　　　鄢句下脫音偃二字田叔列傳喜游諸公句
　　　　下脫喜許記反諸公謂丈人行也十一字其
　　　　他一兩字之出入殆千有餘條尤不可毛舉
　　　　茍非震澤王氏刋本具存無由知監本之妄
　　　　删也
