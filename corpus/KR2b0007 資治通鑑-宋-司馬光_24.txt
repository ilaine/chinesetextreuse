
　資治通鑑卷二十三　　　宋　司馬光　撰
　　　　　　　　　　　　　　胡三省　音註
　漢紀十五(起旃䝉協洽盡柔/兆敦牂凡十二年)
　　孝昭皇帝上(諱弗陵武帝少子也張晏曰後以二/名難諱但名弗荀悅曰諱弗之字曰)
　　　(不應劭曰禮諡法/聖聞周逹曰昭)
始元元年夏益州夷二十四邑三萬餘人皆反遣水
衡都尉吕破胡募吏民及發犍為蜀郡犇命徃擊大
破之(犍為蜀郡皆屬益州犍為郡唐瀘戎嘉眉榮資簡/州地蜀郡唐成都府彭蜀卭雅翼茂州之地應劭)
(曰舊時郡國皆有材官騎士以赴急難今夷反常兵不/足以討之故權發精勇聞命犇走故謂之犇命李竒曰)
(平居發二十以上至五十為甲卒今者五十以上六十/以下為犇命犇命言急也師古曰應說是余據左傳子)
(重子反一歲七奔命奔命者救急之師固/不拘五十以上六十以下也犍居言翻)秋七月赦天
下　大雨至於十月渭橋絶　武帝初崩賜諸矦王
璽書(左傳襄公在楚季武子使公冶問璽書追而與/之盖君臣通用也秦漢以來惟至尊以為信)
燕王旦得書不肻哭曰璽書封小(張晏曰文/小則封小)京師疑
有變遣幸臣夀西長孫縱之王孺等之長安(蘇林曰/夀西姓)
(長名師古/曰之徃也)以問禮儀為名隂刺候朝廷事(刺七亦/翻探也)及
有詔褒賜旦錢三十萬益封萬三千户旦怒曰我當
為帝何賜也遂與宗室中山哀王子長齊孝王孫澤等
結謀(中山哀王昌靖王勝子齊/孝王將閭悼惠王肥子)詐言以武帝時受詔得
職吏事修武僃偹非常(如淳曰諸侯不得治民與職事/是以詐言受詔得知職事發兵)
(為備/也)郎中成軫謂旦曰大王失職獨可起而索(姓譜成/姓本自)
(周文王成伯之後周有成肅公又楚有令尹成得臣師/古曰失職謂當為漢嗣而不被用也索求也音山客翻)
不可坐而得也大王壹起國中雖女子皆奮臂隨大王
旦即與澤謀為姦書言少帝非武帝子大臣所共立天
下宜共伐之使人傳行郡國以揺動百姓澤謀歸發兵
臨菑(臨菑齊郡太守/青州刺史治所)殺青州刺史雋不疑(雋辭/兖翻)旦招來
郡國姦人賦斂銅鐵作甲兵數閱其車騎材官卒發民
大獵以講士馬須期日(師古曰講習也須待也余謂澤/歸臨菑謀舉兵故旦閲兵以待)
(期數所角/翻下同)郎中韓義等數諫旦旦殺義等凡十五人㑹
缾矦成知澤等謀(成菑川靖王之子班志缾/侯國屬琅邪郡缾歩丁翻)以告雋不
疑八月不疑收捕澤等以聞天子遣大鴻臚丞治(續漢/志大)
(鴻臚丞秩千/石臚陵如翻)連引燕王有詔以燕王至親勿治而澤等
皆伏誅遷雋不疑為京兆尹(百官表武帝太初元年改/右内史為京兆尹張晏曰)
(地絶髙曰京左傳曰莫之與京十億曰兆尹正也師古/曰京大也兆者衆數言大衆所在故云京兆也酈道元)
(曰尹正也所以董正京畿率先百郡也孔穎達曰釋詰/文曰萬億曰兆依如筭法億之數有大小二法其小數)
(以十為等十萬為億十億為兆也其大數以萬億為等/萬至萬是萬之為億又從億而數至萬億曰兆億億曰)
(兆億億曰秭兆/在億秭之間)不疑為京兆尹吏民敬其威信每行縣
録囚徒還(師古曰省録之知其情狀有寃滯與否也今/云慮囚本録聲之去者耳音力具翻而近俗)
(不曉其意訛其文遂為思慮之/慮失其源也甚矣行下孟翻)其母輒問不疑有所平
反活幾何人即不疑多有所平反(毛晃曰平反理正/幽枉也反音幡)母
喜笑異於他時或無所出母怒為不食(為於/偽翻)故不疑為
吏嚴而不殘　九月丙子秺敬矦金日磾薨(秺音妬磾/丁奚翻)
初武帝病有遺詔封金日磾為秺侯上官桀為安陽矦
(恩澤侯表安陽矦食邑於河内之蕩隂水經/註陜縣有安陽城武帝封上官桀為侯國)霍先為博
陸矦(文頴曰博大陸平取其嘉名無此縣也食邑於北/海河間東郡師古曰盖亦取郷聚之名以為國號)
(非必縣也博陸初封食北/海河間後益封食東郡)皆以前捕反者馬何羅等功
封(捕馬何羅事見上/卷武帝後元元年)日磾以帝少不受封(少詩/照翻)光等亦
不敢受及日磾病困光白封日磾卧受印綬一日薨日
磾兩子賞建俱侍中與帝畧同年共卧起賞為奉車建
駙馬都尉及賞嗣侯佩兩綬上謂霍將軍曰金氏兄弟
兩人不可使俱兩綬邪對曰賞自嗣父為矦耳上笑曰
矦不在我與將軍乎對曰先帝之約有功乃得封矦遂
止　閏月遣故廷尉王平等五人持節行郡國舉賢良
問民疾苦寃失職者(行下/孟翻)　冬無冰
二年春正月封大將軍光為博陸矦(按師古注光初/封食邑北海河)
(間/)左將軍桀為安陽侯(桀食邑/蕩隂)　或說霍光曰將軍不
見諸吕之事乎處伊尹周公之位(說式芮翻/處昌吕翻)攝政擅權
而背宗室不與共職是以天下不信卒至於滅亡(背蒲/妹翻)
(卒子/恤翻)今將軍當盛位帝春秋富宜納宗室又多與大臣
共事(服䖍曰共議事也師古/曰每事皆與叅共知之)反諸吕道如是則可以免
患(師古曰言諸呂専權而滅亡今/納宗室是反其道乃可免患也)光然之乃擇宗室可
用者遂拜楚元王孫辟彊及宗室劉長樂皆為光禄大
夫辟彊守長樂衛尉(漢長樂建章甘泉各有衛尉以/掌其宫衛然不常置樂音洛)
三月遣使者振貸貧民無種食者(師古曰種者五榖之/種也食者所以為糧)
(食也種/之勇翻)　秋八月詔曰徃年災害多今年蠺麥傷所振
貸種食勿收責毋令民出今年田租　初武帝征伐匈
奴深入窮追二十餘年匈奴馬畜孕重墯殰罷極苦之
(師古曰孕重懐任者也墯落也殰敗也罷極困也苦之/心厭苦也罷讀曰疲殰音讀鄭𤣥曰内敗曰殰陸云謂)
(懐任不/成也)常有欲和親意未能得狐鹿孤單于有異母
弟為左大都尉賢國人鄉之(郷讀曰嚮謂/悉皆附之)母閼氏恐單
于不立子而立左大都尉也(閼氏音/煙支)乃私使殺之左大
都尉同母兄怨遂不肻復㑹單于庭(復扶/又翻)是歲單于病
且死謂諸貴人我子少不能治國立弟右谷蠡王(少詩/照翻)
(治直之翻谷/蠡音鹿黎)及單于死衛律等與顓渠閼氏謀(顓渠閼/氏單于)
(之正室也位/大閼氏上)匿其䘮矯單于令更立子左谷蠡王為壺
衍鞮單于(更工/衡翻)左賢王右谷蠡王怨望率其衆欲南歸
漢恐不能自致即脅盧屠王欲與西降烏孫(降户/江翻)盧
屠王告之單于使人驗問右谷蠡王不服反以其罪罪
盧屠王國人皆寃之于是二王去居其所不復肻㑹龍
城(匈奴諸王長少嵗正月㑹單于庭五月大㑹龍城祭/其先天地鬼神今二王自居其本處不復㑹祭龍城)
(也復扶/又翻)匈奴始衰
三年春二月有星孛于西北(孛蒲/内翻)　冬十一月壬辰朔
日有食之　初霍光與上官桀相親善光每休沐出(漢/制)
(中朝官五日一下里舍/休沐三署諸郎亦然)桀常代光入决事光女為桀子
安妻生女年甫五嵗(甫始/也)安欲因光内之宫中光以為
尚幼不聽盖長公主私近子客河間丁外人(地理志盖/縣屬泰山)
(郡師古曰食邑於鄂為盖侯所尚故曰盖長公主長公/主儀比諸王帝姊妹乃稱之盖侯王充武帝舅王信之)
(子襲爵盖如字又古盍翻子客子賔客也/丁姓外人其名長知兩翻下同近其靳翻)安素與外人
善說外人曰(説式/芮翻)安子容貌端正誠因長主時得入為
后以臣父子在朝而有椒房之重(師古曰椒房殿在未/央宫中皇后所居以)
(椒和泥塗壁取其/温而芳朝直遥反)成之在於足下漢家故事常以列矦
尚主足下何憂不封矦乎外人喜言于長主長主以為
然詔召安女為倢伃(倢伃音/接予)安為騎都尉(為安父子與/霍光争權謀)
(亂張/本)
四年春三月甲寅立皇后上官氏赦天下　西南夷姑
繒葉榆復反(姑繒葉榆皆西南夷别種其所居地在益/州郡界葉榆澤名武帝開為縣繒慈陵翻)
(葉式/涉翻)遣水衡都尉吕辟胡將益州兵擊之(此益州刺史/所部兵也宋)
(昌漢武帝元鼎中分雍州之南置益州釋名曰益阨也/所在之地險阨也應劭地理風俗記曰疆理益廣故曰)
(益州班志漢中廣漢蜀郡越嶲益州/牂柯巴郡皆屬益州師古曰辟音璧)辟胡不進蠻夷遂
殺益州太守(武帝元封二年開滇王國置/益州郡治滇池縣守式又翻)乗勝與辟胡
戰士戰及溺死者四千餘人冬遣大鴻臚田廣明擊之
(臚陵/如翻)　廷尉李种坐故縱死罪(种音/冲)棄市　是歳上官
安為車騎將軍(今考異曰昭紀作驃騎/  從百官表外戚傳)
五年春正月追尊帝外祖趙父為順成矦(順成矦趙父鉤/弋夫人之父也)
(父時已死追封為順成矦/置園邑三百户于扶風)順成侯有姊君姁(師古曰姁/音况羽翻)
賜錢二百萬奴婢第宅以充實焉諸昆弟各以親疏受
賞賜(孔頴達曰五服之内大功已上服麄者/為親小功已下服精者為疏疏與疎同)無在位者
有男子乗黄犢車詣北闕(未央宫北闕蕭何築也師古/曰未央宫雖南向而上書奏)
(事謁見者皆詣北/闕公車司馬在焉)自謂衛太子公車以聞(班表公車屬/衛尉天下上)
(事皆總領之師古/曰公車主受章奏)詔使公卿將軍中二千石雜識視(師/古)
(曰雜共也有素識之/者令視知其是非也)長安中吏民聚觀者數萬人右將
軍勒兵闕下以備非常丞相御史中二千石至者並莫
敢發言京兆尹不疑後到叱從吏收縛(從才/用翻)或曰是非未
可知且安之(安猶/徐也)不疑曰諸君何患於衛太子昔蒯聵
違命出奔輙距而不納春秋是之(師古曰蒯聵衛靈公/太子輒蒯聵子也蒯)
(聵得罪於靈公而出奔晉及靈公卒使輒嗣位晉趙鞅/納蒯聵於戚欲求入衛齊國夏衛石曼姑帥師圍戚公)
(羊傳曰曼姑受命於靈公而立輙曼姑之義固可以距/蒯聵也輙之義可以立乎曰可奈何不以父命辭王父)
(命也蒯苦怪/翻瞆五怪翻)衛太子得罪先帝亡不即死(即就/也)今來自
詣此罪人也遂送詔獄天子與大將軍霍光聞而嘉之
曰公卿大臣當用有經術明於大誼者繇是不疑名聲
重於朝廷在位者皆自以不及也廷尉驗治何人(凡不/知姓)
(名及所從來/皆曰何人)竟得姦詐本夏陽人姓成名方遂居湖以
卜筮為事有故太子舍人嘗從方遂卜謂曰子狀貌甚
似衛太子方遂心利其言冀得以富貴坐誣罔不道要
斬(要與腰同又考異曰昭紀云張延年雋不疑傳/云成方遂  云一姓張名延年今從不疑傳)　夏
六月封上官安為桑樂侯(恩澤侯表桑樂侯食/邑於千乘樂來各翻)安日以
驕滛受賜殿中對賔客言與我壻飲大樂(樂音/洛)見其服飾
使人歸欲自燒物子病死仰而罵天其頑悖如此(悖蒲/内翻)
　罷儋耳真番郡(武帝元鼎六年置儋耳郡元封二/年置眞番郡今皆罷之儋都甘翻)
　秋大鴻臚廣明軍正王平擊益州斬首捕虜三萬
餘人獲畜産五萬餘頭諫大夫杜延年見國家承武
帝奢侈師旅之後數為大將軍光言年歲比不登(數所/角翻)
(為於偽翻/比毗至翻)流民未盡還宜修孝文時政示以儉約寛和
順天心說民意(說讀/曰悅)年歲宜應光納其言延年故御史
大夫周之子也
六年春二月詔有司問郡國所舉賢良文學民所疾苦
教化之要皆對願罷鹽鐵酒𣙜均輸官(鹽鐵事始見十/九卷武帝元狩)
(四年均輸事始見二十卷元鼎三年酒/𣙜事始見上卷天漢三年𣙜古岳翻)毋與天下争利
示以儉節然後教化可興桑𢎞羊難以為此國家大業
所以制四夷安邉足用之本不可廢也(難乃/旦翻)於是鹽鐵
之議起焉(師古曰議罷鹽鐵之官百姓皆得鬻鹽鑄錢/因摠論政治得失也據班史藝文志有鹽鐵)
(論十篇今/行於世)初蘇武既徙北海上(事見二十一/卷天漢元年)禀食不至
(禀給/也)掘野䑕去草實而食之(蘇林曰掘野䑕所去草實/而食之張晏曰取䑕及草)
(實并而食之師古曰蘇說是去謂藏之也貢父曰今北/方野䑕甚多皆可食也武掘野䑕得即食之其草實乃)
(頗去藏耳/去丘吕翻)杖漢節牧羊卧起操持節旄盡落(操千/髙翻)武在
漢與李陵俱為侍中陵降匈奴不敢求武久之(降匈奴/事見二)
(十一卷天漢二年/降户江翻下同)單于使陵至海上為武置酒設樂(為/于)
(偽翻/下同)因謂武曰單于聞陵與子卿素厚(子卿蘇/武字)故使來
說足下虚心欲相待終不得歸漢空自苦亡人之地(說/式)
(芮翻亡古/無字通)信義安所見乎(見賢/遍反)足下兄弟二人前皆坐
事自殺來時太夫人已不幸(不幸謂/死也)子卿婦年少(少詩/照翻)
聞已更嫁矣獨有女弟二人兩女一男今復十餘年(更/工)
(衡翻復扶/又翻下同)存亡不可知人生如朝露(師古曰朝露見日/則晞乾人命短促)
(亦如/之)何久自苦如此陵始降時忽忽如狂自痛負漢加
以老母繫保宫(班表少府屬官有居室武/帝太初元年更名保宫)子卿不欲降
何以過陵且陛下春秋髙法令無常大臣無罪夷滅者
數十家安危不可知子卿尚復誰為乎武曰武父子無
功徳皆為陛下所成就位列將爵通侯兄弟親近(皆為/如字)
(將即亮翻/近其靳翻)常願肝腦塗地今得殺身自效雖斧鉞湯鑊
誠甘樂之(師古曰鼎大而無/足曰鑊樂音洛)臣事君猶子事父也子為
父死無所恨願勿復再言陵與武飲數日復曰子卿壹
聽陵言武曰自分已死久矣(分扶/問翻)王必欲降武(匈奴封/李陵為)
(右校王/故稱之)請畢今日之驩効死於前陵見其至誠喟然嘆
曰嗟乎義士陵與衛律之罪上通于天因泣下霑衿與
武决去(師古曰/决别也)賜武牛羊數十頭後陵復至北海上語
武以武帝崩武南郷號哭歐血旦夕臨數月(語牛倨翻/郷讀曰嚮)
(號户髙翻臨/哭也力禁翻)及壺衍鞮單于立母閼氏不正(閼氏音/煙支)國
内乖離常恐漢兵襲之於是衛律為單于謀與漢和親
漢使至求蘓武等匈奴詭言武死後漢使復至匈奴常
惠私見漢使教使者謂單于(謂告/語也)言天子射上林中得
鴈足有係帛書言武等在某澤中使者大喜如惠語以
讓單于單于視左右而驚謝漢使曰武等實在乃歸武
及馬宏等馬宏者前副光禄大夫王忠使西國(西國謂/西域諸)
(國使疏/吏翻)為匈奴所遮忠戰死馬宏生得亦不肯降故匈
奴歸此二人欲以通善意於是李陵置酒賀武曰今足
下還歸(還音旋/又如字)揚名於匈奴功顯於漢室雖古竹帛所
載丹青所畫何以過子卿陵雖駑怯令漢貰陵罪(駑音/奴貰)
(寛也貰/時夜翻)全其老母使得奮大辱之積志庻幾乎曹柯之
盟(李竒曰言欲刼單于如曹劌劫/齊桓公柯盟之時幾居衣翻)此陵宿昔之所不忘
也收族陵家為世大戮(事見上卷/天漢三年)陵尚復何所顧乎已
矣令子卿知吾心耳陵泣下數行(行戸/剛翻)因與武决單于
召㑹武官屬前已降及物故凡隨武還者九人既至京
師詔武奉一太牢謁武帝園廟(程大昌演繁露曰牛/羊豕具為太牢有羊)
(豕而無牛則為少牢今人/獨以太牢名牛失之矣)拜為典屬國秩中二千石(班/表)
(典屬國本秦官掌歸義蠻夷漢因之今以命武以武久/在匈奴中習外夷事故使為是官其後省併大鴻臚)
賜錢二百萬公田二頃宅一區武留匈奴凡十九歲始
以彊壯出及還須髪盡白(須與/鬚同)霍光上官桀與李陵素
善遣陵故人隴西任立政等三人俱至匈奴招之陵曰
歸易耳(易以/䜴翻)丈夫不能再辱遂死於匈奴(陵意謂降匈/奴已辱矣今)
(若歸漢漢將使刀筆吏簿責其䘮師/降匈奴之罪是謂再辱也故遂不歸)　夏旱　秋七月
罷𣙜酤官從賢良文學之議也(酤古/護翻)武帝之末海内虚
耗户口减半霍光知時務之要輕徭薄賦與民休息至
是匈奴和親百姓充實稍復文景之業焉　詔以鉤町
侯毋波(鉤町西南夷種武帝開為縣屬牂柯郡雖置官/吏而仍以其君長為鉤町矦使主其種類鉤音)
(劬町音梃母波漢書/作亡波亡古無字也)率其邑君長人民擊反者有功(長/如)
(兩/翻)立以為鉤町王賜田廣明爵關内侯
元鳳元年(應劭曰三年中鳳凰比下/東海海西樂郡故以冠元)春武都氐人反(武/都)
(郡屬凉州氐人即白馬氐也魚豢魏畧曰其/人分竄山谷或號青氐或號白氐氐丁奚翻)遣執金吾
馬適建龍頟侯韓増大鴻臚田廣明將三輔太常徒皆
免刑擊之(師古曰姓馬適名建也據班書功臣表弓髙/侯韓頽當之孫說以擊匈奴功封龍頟侯坐)
(酎金失侯復以破東越功封按道侯後為衛太子所殺/子興嗣侯坐巫蠱誅後元元年復以増嗣龍頟侯増興)
(弟也班志龍頟侯國屬平原郡頟音洛作額者非崔浩/曰今有龍頟村蘇林曰是時太常主諸陵縣治民也余)
(謂此刑徒輸作三/輔及太常者也)　夏六月赦天下　秋七月乙亥晦
日有食之既　八月改元　上官桀父子既尊盛徳長
公主欲為丁外人求封侯霍光不許又為外人求光禄
大夫欲令得召見又不許盖主大以是怨光而桀安數
為外人求官爵弗能得亦慙(長知兩翻為于/偽翻數所角翻)又桀妻父
幸充國為太醫監(充國史失其姓/大醫監屬少府)䦨入殿中(闌妄也漢/制諸入宫)
(殿門皆著籍無藉/而妄人謂之䦨入)下獄當死冬月且盡(漢論上囚不過/冬月下遐嫁翻)
盖主為充國入馬二十匹贖罪乃得减死論於是桀安
父子深怨光而重徳盖主自先帝時桀已為九卿位在
光右(武帝時桀為太僕位九卿秩中二千石光為奉車/太尉光禄大夫秩比二千石是桀之位在光右也)
(右上/也)及父子並為將軍(桀為左將軍安/為車騎將軍)皇后親安女光
乃其外祖而顧專制朝事(師古曰顧猶反/也朝直遥翻)由是與光争
權燕王旦自以帝兄不得立常懐怨望及御史大夫桑
𢎞羊建造酒𣙜鹽鐵為國興利伐其功(伐矜也𣙜古岳/翻為於偽翻下)
(同/)欲為子弟得官亦怨恨光於是盖主桀安𢎞羊皆與
旦通謀旦遣孫縱之等前後十餘輩多齎金寶走馬賂
遺盖主桀𢎞羊等(師占曰走馬馬之善/走者也遺于季翻)桀等又詐令人
為燕王上書言光出都肄郎羽林(孟康曰都試也肄習/也張晏曰都肄郎羽)
(材也師古曰都大也大㑹試之漢光禄勲令諸當試者/不㑹都所免之都肄謂緫閱試習武偹也肄羊至翻)
道上稱䟆(天子出稱䟆以清道/止行人䟆與蹕同)太官先置(師古曰供飲/食之具太官)
(屬少府主膳食凡車駕所/幸太官先徃其處供置)又引蘇武使匈奴二十年不
降乃為典屬國(實十九年而言二十者欲久其事以見/寃屈故言多也使䟽史翻降户江翻)
大將軍長史敞無功為搜粟都尉又擅調益莫府校尉
(師古曰調選也莫府大/將軍府也調音徒釣翻)光專權自姿疑有非常臣旦願
歸符璽人宿衛察姦臣變(璽斯/氏翻)候司光出沐日奏之桀
欲從中下其事(伺光出沐不在禁中桀欲自從禁中下/其事也司讀曰伺師古曰下謂下有司)
(也下音胡/稼翻下同)𢎞羊當與諸大臣共執退光(當者以之/自任也)書奏
帝不肻下明旦光聞之止畫室中不入(如淳曰近臣調/計畫之室或曰)
(雕畫之室師古/曰雕畫是也)上問大將軍安在左將軍桀對曰以燕
王告其罪故不敢入有詔召大將軍光入免冠頓首謝
上曰將軍冠(師古曰令/復著冠也)朕知是書詐也將軍無罪光曰
陛下何以知之上曰將軍之廣明都郎近耳(師古曰之/徃也廣明)
(亭名今據廣明亭在長安城東東都門外水經注京兆/奉明縣廣成郷有廣明苑史皇孫及王夫人葬于郭北)
(宣帝移于苑北以為/悼園在東都門外)調校尉以來未能十日燕王何以
得知之且將軍為非不須校尉(文頴曰帝云將軍/欲反不由一校尉)是時
帝年十四尚書左右皆驚(班表少府屬官有尚書等十/二官令丞又有中書謁者等)
(七官令丞續漢志尚書令千石本注曰承秦所置武帝/用宦者更為中書謁者令成帝用士人復故掌凡選署)
(及奏下尚書曹文書衆事余據表則尚書中書為兩官/據續志則合為一官此時既有尚書則與中書謁者為)
(兩官明矣沈約曰秦世少府遣吏四人在殿中主發書/故謂之尚書尚猶主也漢初有尚冠尚衣尚席尚浴尚)
(食尚書故謂之六尚秦時尚書有令有僕射有丞至漢/並𨽻少府武帝使左右曹諸吏分平尚書事昭帝即位)
(霍光領尚書約又曰漢武遊後庭始使宦者典尚書事/謂之中書謁者置令僕射成帝改中書謁者令為中謁)
(者令罷謁者東京省中謁者令而有中宫謁者/令非其職也沈約亦以尚書中書為兩官明矣)而上書
者果亡捕之甚急桀等懼白上小事不足遂(師古曰遂/猶竟也言)
(不須窮/竟也)上不聽後桀黨與有譛光者上輙怒曰大將軍
忠臣先帝所屬以輔朕身敢有毁者坐之自是桀等不
敢復言(屬之欲翻/復扶又翻)
　李徳裕論曰人君之徳莫大於至明明以照姦則百
　邪不能蔽矣漢昭帝是也周成王有慙徳矣髙祖文
　景俱不如也成王聞管蔡流言遂使周公狼䟦而東
　漢髙聞陳平去魏背楚欲捨腹心臣(背蒲/妹翻)漢文惑季
　布使酒難近罷歸股肱郡疑賈生擅權紛亂復踈賢
　士景帝信誅晁錯兵解遂戮三公(武王崩周公相成/王管叔蔡叔流言)
　(於國曰公將不利于孺子周公于是東征成王不知/周公之志公乃為䲭鴞之詩周大夫亦為賦狼䟦之)
　(詩曰狼跋其胡載疐其尾毛氏註云䟦躐也疐跲也/老狼有胡進則躐其胡退則跲其尾進退有難然而)
　(不失其猛疏曰李廵曰䟦前行曰躐跲却頓曰疐也/說文云䟦蹎丁千翻跲躓竹二翻躓即疐也然則䟦)
　(與疐皆是顚倒之類以䟦為躐者謂䟦其胡而倒耳/老狼有胡謂頷垂胡近則躐其胡謂躐胡而前倒也)
　(退則跲其尾謂却頓而倒於尾上也髙祖疑陳平事/見九卷二年文帝罷季布事見十四卷前四年疎賈)
　(生事同上景帝誅晁錯/事見十六卷前三年)所謂執狐疑之心來讒賊之
　口(劉向/之言)使昭帝得伊呂之佐則成康不足侔矣
桀等謀令長公主置酒請光伏兵格殺之因廢帝迎立
燕王為天子旦置驛書徃來相報許立桀為王外連郡
國豪桀以千數旦以語相平(平為燕相史失/其姓語牛倨翻)平曰大王
前與劉澤結謀事未成而發覺者以劉澤素夸好侵陵
也(好呼/到翻)平聞左將軍素輕易車騎將軍少而驕(易以豉/翻少詩)
(照/翻)臣恐其如劉澤時不能成又恐既成反大王也旦曰
前日一男子詣闕自謂故太子長安中民趣郷之(趣七/喻翻)
(郷讀/曰嚮)正讙不可止(師古曰人衆既多/故讙譁讙况爰翻)大將軍恐出兵陳
之以自備耳我帝長子(帝謂武帝/長知兩翻)天下所信何憂見反
後謂羣臣盖主報言獨患大將軍與右將軍王莽(張晏/曰王)
(莽天水人/也字稚叔)今右將軍物故丞相病幸事必成徴不久令
羣臣皆裝(令皆治/行裝也)安又謀誘燕王至而誅之(誘音/酉)因廢
帝而立桀或曰當如皇后何安曰逐麋之狗當顧莬邪
(師古曰言所求者大不顧小也/糜鹿之大者莬讀曰兔吐故翻)且用皇后為尊一旦人
主意有所移雖欲為家人亦不可得(家人謂凡/庶匹夫也)此百世
之一時也㑹盖主舍人父稻田使者燕倉知其謀(如淳/曰特)
(為諸稻田置使者假與民收其稅入也燕音煙/姓譜召公封于燕其後為秦所滅子孫以為氏)以告大
司農楊敞敞素謹畏事不敢言乃移病卧(師古曰移病/謂移書言病)
(一曰以病而移/居尒謂前說是)以告諫大夫杜延年延年以聞九月詔
丞相部中二千石逐捕孫縱之及桀安𢎞羊外人等并
宗族悉誅之盖主自殺燕王旦聞之召相平曰事敗遂
發兵乎(相息/亮翻)平曰左將軍已死百姓皆知之不可發也
王憂懣(師古曰懣音滿/又音悶煩也)置酒與羣臣妃妾别㑹天子以
璽書讓旦(璽斯/氏翻)旦以綬自絞死后夫人隨旦自殺者二
十餘人天子加恩赦王太子建為庶人賜旦諡曰刺王
(刺來違翻諡法/暴戾無親曰刺)皇后以年少不與謀(與讀/曰豫)亦霍光外孫
故得不廢　庚午右扶風王訢為御史大夫(訢與/欣同)　冬
十月封杜延年為建平侯(班表建平侯/食邑于濟陽)燕倉為宜城矦
(宜城矦食/邑於濟隂)故丞相徴事任宫捕得桀為弋陽矦(文頴曰/徴事丞)
(相官屬位差尊掾屬也如淳曰時宫以時事待詔丞相/府故曰丞相徵事張晏曰漢儀注徴事比六百石皆故)
(吏二千石不以贓罪免者為徴事絳衣奉朝賀正月/師古曰張說是班志弋陽侯國屬汝南郡任音壬)丞
相少史王山夀誘安入府為商利侯(如淳曰漢儀注武帝/置丞相少史秩四百)
(石班表商利侯食邑於/臨淮之徐少詩照翻)久之文學濟隂魏相對䇿(濟隂/郡屬)
(兖州唐為曹/州濟子禮翻)以為日者燕王為無道韓義出身彊諫為
王所殺義無比干之親而蹈比干之節(比干紂之賢/臣諌紂而死)宜
顯賞其子以示天下明為人臣之義乃擢義子延夀為
諌大夫　大將軍光以朝無舊臣(朝無直/遥翻)光禄勲張安
世自先帝時為尚書令(班表少府屬官有尚書令續漢/志尚書令承秦所置掌凡選署)
(及奏下尚書曹文/書衆事秩千石)志行純篤(行下/孟翻)乃白用安世為右將
軍兼光禄勲以自副焉安世故御史大夫湯之子也光
又以杜延年有忠節(以其發燕盖/上官之謀也)擢為太僕右曹給事
中(太僕正卿右曹給事中加官也晉灼曰漢儀注諸吏/給事中日上朝謁平尚書奏事分為左右曹班表給)
(事中掌顧問慮對位中/常待下盖得入出禁中)光持刑罰嚴延年常輔之以寛
吏民上書言便宜輙下延年平處復奏(下遐嫁翻先平/處其可否復奏)
(言之處/昌吕翻)可官試者至為縣令或丞相御史除用滿歲以
狀聞或抵其罪法(師古曰抵至也言事之人/有姦妄者則致之於罪法)　是歲匈
奴發左右部二萬騎為四隊並入邊為冦漢兵追之斬
首獲虜九千人生得甌脫王漢無所失亡匈奴見甌脫
王在漢恐以為道擊之(道讀/曰導)即西北逺去不敢南逐水
草發人民屯甌脫
二年夏四月上自建章宫徙未央宫　六月赦天下
是嵗匈奴復遣九千騎屯受降城以備漢(復扶/又翻)北橋余
吾水令可度以備奔走(師古曰于余吾水上作橋擬有/廹急奔走避漢從此橋度也)
欲求和親而恐漢不聼故不肻先言常使左右風漢使
者(風讀/曰諷)然其侵盗益希遇漢使愈厚欲以漸致和親漢
亦覊縻之
三年春正月泰山有大石自起立上林有栁樹枯僵自
起生(僵居良/翻什也)有蟲食其葉成文曰公孫病已立(此為宣帝/興于民間)
(之/符)符節令魯國眭𢎞上書(班表符節令屬少府秩六百/石續漢志曰為符節臺率主)
(符節事漢改秦薛郡為魯國屬豫州唐兖/州地師古曰眭息隨翻今河朔猶有此姓)言大石自立
僵栁復起(復扶又/翻下同)當有匹庶為天子者枯樹復生故廢
之家公孫氏當復興乎漢家承堯之後(班賛曰春秋晉/史蔡墨有言陶)
(唐既衰其後有劉累學擾龍事孔甲范氏其後也而范/宣子亦曰祖自虞以上為陶唐氏在夏為御龍氏在商)
(為豕韋氏在周為唐杜氏晉主夏盟為范氏范氏為晉/士師魯文公世奔秦後歸于晉其處者為劉氏劉向云)
(戰國時劉氏自秦獲於魏秦滅魏遷大梁都于豐故周/市說雍齒曰豐故梁徙也是以頌髙祖云漢帝本系出)
(自唐帝降及於周在秦作劉渉魏而東遂為豐公豐公/葢太上皇父及髙祖即位置祠祀官則有秦晉梁荆之)
(巫世祠天地綴之以祀豈不信哉由是/言之漢承堯運協于火徳得天統矣)有傳國之運當
求賢人禪帝位退自封百里以順天命𢎞坐設妖言惑
衆伏誅　匈奴單于使犂汙王窺邉(據王莽時使譯出/塞誘呼右犂汙王)
(咸則犂汙王所居/地盖近塞下也)言酒泉張掖兵益弱出兵試擊冀可
復得其地時漢先得降者聞其計天子詔邉警偹後無
幾(幾居/豈翻)右賢王犂汙王四千騎分三隊入日勒屋蘭番和(班/志)
(三縣皆屬張掖郡賢曰日勒故城在/今甘州刪丹縣東南師古曰番音盤)張掖太守屬國都
尉(續漢志張掖屬國都尉/治居延縣守式又翻)發兵擊大破之得脫者數百人
屬國義渠王射殺犂汙王(義渠王屬國義渠胡/之君長射而亦翻)賜黄金
二百斤馬二百匹因封為犂汙王自是後匈奴不敢入
張掖　燕盖之亂(燕王盖主也燕于/賢翻盖古盍翻)桑𢎞羊子遷亡過
父故吏矦史吳(侯史姓也吳其名也晉武/帝時有侯史光過古禾翻)後遷捕得伏
法㑹赦矦史吳自出繫獄廷尉王平少府徐仁雜治反
事皆以為桑遷坐父謀反而侯史吳臧之(治直之翻下/同臧讀曰藏)
非匿反者乃匿為隨者也(言桑遷但隨坐/耳非匄反也)即以赦令除
吳罪後侍御史治實(師古曰重覈/治其事也)以桑遷通經術知父
謀反而不諌争(争與/諍同)與反者身無異侯史吳故三百石吏
首匿遷(師古曰首匿者言身/為謀首而藏匿人也)不與庶人匿隨從者等吳
不得赦奏請覆治(此深文傳致吳/之罪從才用翻)劾廷尉少府縱反者
(劾戸槩翻師/古曰縱放也)少府徐仁即丞相車千秋女壻也(車千秋/即田千)
(秋漢以其年老得乘小車/入殿中因呼為車丞相)故千秋數為侯史吳言(數所/角翻)
恐大將軍光不聽千秋即召中二千石博士㑹公車門
(公車門即未央/宫北闕門也)議問吳法(師古曰于法律之/中吳當得何罪)議者知大
將軍指皆執吳為不道明日千秋封上衆議(上時/掌翻)光於
是以千秋擅召中二千石以下外内異言(張晏曰外則/去疾欲盡内)
(則為其壻也師古曰非也/外内謂内朝及外朝也)遂下廷尉平少府仁獄(下遐/嫁翻)
朝廷皆恐丞相坐之太僕杜延年奏記光曰吏縱罪人
有常法今更詆吳為不道(師古曰/詆誣也)恐於法深又丞相素
無所守持而為好言於下盡其素行也(師古曰言非故/有所執持但其)
(素行好與在/下人言議耳)至擅召中二千石甚無狀(師古曰無/善狀也)延年
愚以為丞相久故及先帝用事(言在位已久是為故舊/又甞及相先帝而任事)
(也/)非有大故不可棄也間者民頗言獄深吏為峻詆今
丞相所議又獄事也如是以及丞相恐不合衆心羣下
讙譁(讙許/爰翻)庻人私議流言四布延年竊重將軍失此名
於天下也(師古曰重猶難也/以此為重事也)光以廷尉少府弄法輕重
卒下之獄(卒子/恤翻)夏四月仁自殺平與左馮翊賈勝胡皆
要斬(内史周官秦因之景帝二年分置左/内史武帝更名左馮翊要與腰同)而不以及丞
相終與相竟(師古曰謂終丞相之身無貶黜/也余謂言與千秋共事終其身)延年論議
持平合和朝廷皆此類也　冬遼東烏桓反初冒頓破
東胡東胡餘衆散保烏桓及鮮卑山為二族(遼東郡屬/幽州唐嘗)
(置安東都護府於其地東胡破見十一卷髙祖六年後/漢書烏桓之地在丁零西南烏孫東北武帝遣霍去病)
(擊破匈奴左地因徙烏桓于上谷漁陽右北平遼東遼/西五郡塞外為漢偵察匈奴動静其大人嵗一朝見於)
(是始置護烏桓校尉秩比二千石鮮卑先逺竄于遼東/塞外與烏桓相接未嘗通中國至後漢稍徙遼西塞外)
(始為中/國患)世役屬匈奴武帝擊破匈奴左地因徙烏桓於
上谷漁陽右北平遼東塞外(上谷漁陽北平皆屬幽州/上谷唐媯州漁陽唐檀薊)
(州北平唐/平州之地)為漢偵察匈奴動静(為于偽翻偵丑鄭/翻又尹貞翻候也)置護
烏桓校尉監領之(監占/衘翻)使不得與匈奴交通至是部衆
漸彊遂反先是匈奴三千餘騎入五原(五原郡屬并/州先悉薦翻)殺
略數千人後數萬騎南旁塞獵(旁歩/浪翻)行攻塞外亭障略
取吏民去是時漢邉郡熢火候望精明匈奴為邉冦者
少利希復犯塞(少詩沼翻復/扶又翻下同)漢復得匈奴降者言烏桓
甞發先單于冡匈奴怨之方發二萬騎擊烏桓霍光欲
發兵邀擊之(師古曰邀/迎而擊之)以問護軍都尉趙充國(護軍都/尉秦官)
(武帝以屬大司馬此/時盖屬大將軍也)充國以為烏桓間數犯塞(師古曰/間即中)
(間也猶言比日/也數所角翻)今匈奴擊之於漢便又匈奴希冦盗北
邉幸無事蠻夷自相攻擊而發兵要之(要與/邀同)招冦生事
非計也光更問中郎將范明友明友言可擊於是拜明
友為度遼將軍(度遼將軍盖使之度遼水以伐烏桓/至後漢遂以為將軍之號以護匈奴)將
二萬騎出遼東匈奴聞漢兵至引去初光誡明友兵不
空出即後匈奴遂擊烏桓(師古曰後匈奴者言兵遲/後邀匈奴不及後户遘翻)烏
桓時新中匈奴兵(師古曰為匈奴所/中傷中竹仲翻)明友既後匈奴因
乗烏桓敝擊之斬首六千餘級獲三王首匈奴由是恐
不能復出兵
四年春正月丁亥帝加元服(如淳曰元服謂初冠加上/服也師古曰如氏以為衣)
(服之服非也元首也冠者首之所著故曰元服没黯序/傳云上正元服是知謂冠為元服余按續漢志有加元)
(服之/禮)　甲戌富民定侯田千秋薨(諡法安民/大慮曰定)時政事壹
决大將軍光千秋居丞相位謹厚自守而已　夏五月
丁丑孝文廟正殿火(人火/曰火)上及群臣皆素服發中二千
石將五校作治(將作大匹屬官有左右前後中/五校令掌五校士校户教翻)六日成
太常及廟令丞郎吏皆劾大不敬(劾户/槩翻)㑹赦太常轑陽
侯徳免為庶人(班表轑陽侯食邑清河文穎曰轑/陽在魏郡清淵轑音料又音聊)　六
月赦天下　初杅罙遣太子賴丹為質于龜兹(龜兹國/治延城)
(去長安七千四百八十里杅音烏罙與彌同質音致下/同龜音丘兹音慈賢曰今龜音丘劾翻兹音沮惟翻盖)
(急言/之也)貳師擊大宛還(事見二十一卷武帝/太初元年宛于元翻)將賴丹入至
京師霍光用桑𢎞羊前議以賴丹為校尉將軍田輪
臺(𢎞羊議田輪臺見二/十二卷征和元年)龜兹貴人姑翼謂其王曰賴丹
本臣屬吾國今佩漢印綬來廹吾國而田必為害王即
殺賴丹而上書謝漢樓蘭王死匈奴先聞之遣其質
子安歸歸得立為王(今考異曰西域傳作常歸/  從昭紀及傅介子傳)漢遣
使詔新王令入朝王辭不至樓蘭國最在東垂(西域之/東垂也)
近漢當白龍堆(孟康曰龍堆形如土龍身無頭有尾髙/大者三四丈埤者長丈餘皆東北向而)
(相似也近其/靳翻下同)乏水草常主發導負水擔糧送迎漢使(擔/都)
(甘/翻)又數為吏卒所冦懲艾不便與漢通(師古曰艾讀曰/又數所角翻下)
(同/)後復為匈奴反閒(閒古/莧反)數遮殺漢使其弟尉屠耆降
漢具言狀駿馬監北地傅介子使大宛(班表太僕屬官/有駿馬監北地)
(郡屬凉州刺史姓譜傳/說出傅嚴因以為氏)詔因令責樓蘭龜兹介子至樓
蘭龜兹責其王皆謝服介子從大宛還到龜兹㑹匈奴
使從烏孫還在龜兹介子因率其吏士共誅斬匈奴使
者還奏事詔拜介子為中郎遷平樂監(平樂監監平/樂觀樂音洛)
介子謂大將軍霍光曰樓蘭龜兹數反覆而不誅無所
懲艾介子過龜兹時其王近就人易得也願徃刺之以
威示諸國(易以豉翻刺/七亦翻下同)大將軍曰龜兹道逺且驗之於
樓蘭於是白遣之介子與士卒俱齎金幣揚言以賜外
國為名至樓蘭樓蘭王意不親介子介子陽引去至其
西界使譯謂曰(班表大鴻臚有譯官令典屬國有九/譯令皆掌譯此譯則樓蘭國之譯人)漢
使者持黄金錦繡行賜諸國王不來受我去之西國矣
即出金幣以示譯譯還報王王貪漢物來見使者介子
與坐飲陳物示之飲酒皆醉介子謂王曰天子使我私
報王(師古曰謂/宻有所論)王起隨介子入帳中屏語(屛人而獨共/語也屛必郢)
(翻/)壯士二人從後刺之(刺七/亦翻)刃交匈立死(匈與/胷同)其貴
臣左右皆散走介子告諭以王負漢罪天子遣我誅王
當更立王弟尉屠耆在漢者(更工/衡翻)漢兵方至毋敢動自
令滅國矣介子遂斬王安歸首馳傳詣闕縣首北闕下
(傳張戀翻縣/古懸字通)乃立尉屠耆為王更名其國為鄯善為刻
印章賜以宫女為夫人備車騎輜重(更工衡翻鄯上扇/翻為刻于偽翻重)
(直用/翻)丞相率百官送至横門外祖而遣之(三輔黄圖横/門長安城北)
(出西頭第一門孟康/曰横音光祖祖道也)王自請天子曰身在漢久今歸單
弱而前王有子在恐為所殺國中有伊循城其地肥美
願漢遣一將屯田積榖令臣得依其威重於是漢遣司
馬一人吏士四十人田伊循以填撫之(填讀/曰鎮)秋七月乙巳
封范明友為平陵矦(賞破烏桓之功也班表平/陵矦食邑于南陽之武當)傅介子
為義陽侯(班表義陽矦食邑/于南陽之平氏)
　臣光曰王者之於戎狄叛則討之服則舍之(舍讀/曰捨)今
　樓蘭王既伏其罪又從而誅之後有叛者不可得而
　懐矣必以為有罪而討之則宜陳師鞠旅(毛詩注曰/鞠告也將)
　(戰之日陳其師/旅誓告之也)明致其罰今乃遣使者誘以金幣而
　殺之後有奉使諸國者復可信乎(復扶/又翻)且以大漢之
　彊而為盜賊之謀於蠻夷不亦可羞哉論者或美介
　子以為竒功過矣
五年夏大旱　秋罷象郡分屬鬰林牂柯(班志鬱林故/秦桂林郡)
　冬十一月大雷　十二月庚戍宜春敬侯王訢薨(恩/澤)
(侯表宜春侯食邑/於汝南訢音欣)
六年春正月募郡國徒築遼東𤣥菟城(菟音/塗)　夏赦天
下　烏桓復犯塞(復扶/又翻)遣度遼將軍范明友擊之　冬
十一月乙丑以楊敞為丞相少府河内蔡義為御史大
夫(河内郡時屬司隷/唐懐孟衛州地)
　
　
　
　
　
　
　
　
　
　資治通鑑卷二十三
