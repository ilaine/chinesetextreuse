
　資治通鑑巻二百七十九　宋　司馬光　撰
　　　　　　　　　　　　　　胡三省　音註
　後唐紀八(起閼逢敦牂二月盡旃/䝉恊洽凡一年有竒)
　　潞王下
清泰元年二月癸酉蜀主以武泰節度使趙季良為司
空兼門下侍郎同平章事領節度使如故(趙季良遂為/孟蜀佐命元)
(臣/)　吳人多不欲遷都者(吳遷都之議始上/巻明宗長興四年)都押牙周
宗言於徐知誥曰主上西遷公復須東行(都押牙鎮海/寧國兩鎮都)
(押牙也昇州于揚州為西揚州於昇州為東言吳/主若西遷金陵徐知誥須東鎮江都也復扶又翻)不惟
勞費甚大且違衆心丙子吳主遣宋齊丘如金陵諭知
誥罷遷都先是知誥久有傳禪之志(先悉薦翻/下先已同)以吳主
無失徳恐衆心不恱欲待嗣君宋齊丘亦以為然一旦
知誥臨鏡鑷白髭(鑷尼輒翻髭即移翻在口上/曰髭在下曰鬚在頰曰髯)歎曰國
家安而吾老矣奈何周宗知其意請如江都㣲以傳禪
諷吳主且告齊丘齊丘以宗先已心疾之(先悉/薦翻)遣使馳
詣金陵手書切諫以為天時人事未可知誥愕然(徐知/誥不)
(意宋齊丘立異而忽睹其/異議故愕然使疏吏翻)後數日齊丘至請斬宗以謝
呉主乃黜宗為池州副使(池州副使池州/團練副使也)久之節度副
使李建勲行軍司馬徐玠等屢陳知誥功業宜早從民
望召宗復為都押牙知誥由是疎齊丘(為宋齊丘邀君/得禍張本鳴呼)
(為人臣者當易姓之際謹毋以功名自居荀文若以之/咀毒而逝劉穆之以之發病而死范雲恐後時不及療)
(疾以求連愈至於促壽而不暇顧若/宋齊丘之疾周宗又其輕淺者耳)　朱𢎞昭馮贇不
欲石敬瑭久在太原且欲召孟漢瓊(孟漢瓊權知天雄/軍府見上巻上年)
己卯徙成徳節度使范延光為天雄節度使代漢瓊徙
潞王從珂為河東節度使兼北都留守徙石敬瑭為成
徳節度使皆不降制書但各遣使臣持宣監送赴鎮(宣/樞)
(宻院所行文書也是後漢隱帝時郭威以樞密院頭子/易置西京留守豈非習於聞見而不以為異邪西班有)
(大使臣小使/臣監古銜翻)　呉主詔徐知誥還府舍(徐知誥虛府舍/以待呉主見上)
(巻本/年)甲申金陵大火乙酉又火知誥疑有變勒兵自衛
(徐知誥之自衛/其心猶王建也)　潞王既與朝廷猜阻朝廷又命洋王
從璋權知鳯翔從璋性麤率樂禍(樂音/洛)前代安重誨鎮
河中手殺之(見二百七十七巻/明宗長興二年)潞王聞其來尤惡之(惡/烏)
(路/翻)欲拒命則兵弱糧少(少詩/沼翻)不知所為謀於將佐皆曰
主上富於春秋政事出於朱馮大王功名震主離鎮必
無全理(離力/智翻)不可受也(言不可/受代)王問觀察判官滴河馬
𦙍孫(隋開皇十六年置滴河縣屬渤海郡唐屬棣州九/域志滴河縣在棣州西南八十里注云漢都尉許)
(商鑿此河近海故以/商為名後人加水焉)曰今道過京師當何向為便(發此/問以)
(觀衆/意)對曰君命召不俟駕(引論語孔/子之言)臨喪赴鎮又何疑
焉諸人凶謀不可從也衆哂之(言當過京師臨大行之/喪然後赴太原也馬𦙍)
(孫之言儒生守經學之言也是時勸潞王拒命者以其/言為不達時變故相與哂之哂矢忍翻笑不壊顔為哂)
王乃移檄鄰道言朱𢎞昭等乘先帝疾亟殺長立少(謂/殺)
(從榮而立帝也長/知兩翻少詩照翻)專制朝權别疎骨肉動揺藩垣(謂易/置石)
(敬瑭及己也朝直遥/翻下同别彼列翻)懼傾覆社稷今從珂將入朝以清
君側之惡而力不能獨辦願乞靈鄰藩以濟之潞王以
西都留守王思同當東出之道(自鳯翔趣洛/陽道出長安)尤欲與之
相結遣推官郝詡押牙朱廷乂等相繼詣長安說以利
害(說式/芮翻)餌以美妓(妓渠/綺翻)不從則令就圖之思同謂將吏
曰吾受明宗大恩(王思同自燕降晉梁晉相距思同未/甞有戰功明宗時以久次為節度使)
(故自言/受大恩)今與鳯翔同反借使事成而榮猶為一時之叛
臣况事敗而辱流千古之醜跡乎遂執詡等以狀聞時
潞王使者多為鄰道所執不則依阿操兩端(不讀曰否/操七刀翻)
惟隴州防禦使相里金傾心附之(隴州東至鳯翔/一百五十里)遣判
官薛文遇徃來計事(薛文遇由此為/潞王所信用)金幷州人也朝廷
議討鳯翔康義誠不欲出外恐失軍權(明宗以康義誠/為朴忠豈知其)
(陰狡乃/爾邪)請以王思同為統帥(帥所/類翻)以羽林都指揮使侯
益為行營馬歩軍都虞候(宋白曰長興二年二月敇衛/軍神㨗神威雄武及魏府廣)
(捷已下指揮改為左右羽林置四十指揮每十指揮/立為一軍每一軍置都指揮使一人兼分為左右廂)益
知軍情將變辭不行(侯益曽經鄴/都之變故爾)執政怒之出為商州
刺史(洛陽至商州八/百八十六里)辛卯以王思同為西面行營馬歩
軍都部署(前此用兵置帥率以都招討使命之莊宗時/明宗為北面招討使以禦契丹房知温為副)
(都部署當時為都部署者必有其人又孟知祥拒董璋/以趙廷隱為行營都部署後遂以為元帥之任宋氏建)
(國之初猶/因而用之)前静難節度使藥彦稠副之(難乃旦/翻下同)前絳州
刺史萇從簡為馬歩都虞候嚴衛歩軍左廂指揮使尹
暉(宋白曰應順元年三月改在京羽林左右四十指揮/為嚴衛左右軍然此時羽林指揮使楊思權與嚴衛)
(指揮使尹暉並為西征偏/禆則似羽林與嚴衛並置)羽林指揮使楊思權等皆為
偏禆暉魏州人也　蜀主以中門使王處回為樞密使
　丁酉加王思同同平章事知鳯翔行府以䕶國節度
使安彦威為西面行營都監思同雖有忠義之志而御
軍無法潞王老於行陳將士徼幸富貴者心皆向之(行/戸)
(剛翻陳讀曰/陣徼堅堯翻)詔遣殿直楚匡祚執亳州團練使李重吉
幽於宋州(九域志亳州西北至宋州/一百四十五里重直龍翻)洋王從璋行至關
西(函谷關/之西也)聞鳯翔拒命而還(還從宣翻/又如字)　三月安彦威
與山南西道張䖍釗武定孫漢韶彰義張從賔静難康
福等五節度使(梁洋涇邠四帥并安/彦威而五難乃旦翻)奏合兵討鳯翔漢
韶李存進之子也(晉王克用義兒百有餘人/李存進本姓孫後復本姓)　乙卯諸
道兵大集於鳯翔城下攻之克東西關城城中死者甚
衆丙辰復進攻城(復扶/又翻)期於必取鳯翔城塹卑淺守備
俱乏衆心危急潞王登城泣謂外軍曰吾未冠從先帝
百戰出入生死金創滿身(冠古玩翻/創初良翻)以立今日之社稷
汝曹從我目睹其事今朝廷信任讒臣猜忌骨肉我何
罪而受誅乎因慟哭聞者哀之張䖍釗性𥚹急主攻城
西南以白刃驅士卒登城士卒怒大詬(褊補典翻詬占/侯翻又許侯翻)
反攻之䖍釗躍馬走免楊思權因大呼曰大相公吾主
也(楊思權本黨於秦王從榮從榮死思權不自安久矣/因乘勢奉潞王王於明宗諸子為長故稱為大相公)
(呼火故/翻下同)遂帥諸軍解甲投兵請降於潞王(帥讀曰率降/戸江翻下同)
自西門入以幅紙進潞王曰願王克京城日以臣為節
度使勿以為防團(防團謂防禦/團練使也)潞王即書思權可邠寧
節度使授之王思同猶未之知趣士卒登城(趣讀/曰促)尹暉
大呼曰城西軍已入城受賞矣衆皆弃甲投兵而降其
聲震地日中亂兵悉入外軍亦潰思同等六節度使皆
遁去(王思同及張䖍釗等五節度為六節度使按孫/漢韶時守興元當以藥彦稠足六節度之數)潞
王悉斂城中將吏士民之財以犒軍至於鼎釜皆估直
以給之(犒苦到翻/估音古)丁巳王思同藥彦稠等走至長安西
京副留守劉遂雍閉門不内乃趣潼關(趣七/喻翻)遂雍鄩之
子也(劉鄩梁將也明宗以王/淑妃故遂雍皆䝉引拔)潞王建大將旗鼓整衆而
東以孔目官虞城劉延朗為腹心(隋分下邑縣置虞城/縣唐屬宋州九域志)
(在州東北五十五里歐史潞王起於鳯翔與共事者五/人節度判官韓昭𦙍掌書記李專美牙將宋審䖍客將)
(房暠孔目官劉延朗及即位審䖍將兵專美/與薛文遇主謀議而昭𦙍暠及延朗掌機密)潞王始憂
王思同等併力據長安拒守至岐山(九域志鳯翔府岐/山縣東至長安二)
(百四十/三里)聞劉遂雍不内思同甚喜遣使慰撫之遂雍悉
出府庫之財於外軍士前至者即給賞令過比潞王至
(比必利/翻及也)前軍賞遍皆不入城庚申潞王至長安遂雍迎
謁率民財以充賞(府庫之財僅足以給前軍其隨/潞王繼至者率民財以給之)是日
西面歩軍都監王景從等自軍前奔還中外大駭帝不
知所為謂康義誠等曰先帝弃萬國朕外守藩方(謂鎮/天雄)
(也/)當是之時為嗣者在諸公所取耳朕實無心與人爭
國既承大業年在㓜沖(五代㑹要明宗崩/帝即位年二十)國事皆委諸
公朕於兄弟間不至榛梗(榛梗者隔塞而不通/榛側詵翻梗古杏翻)諸公以
社稷大計見告朕何敢違軍興之初皆自夸大以為㓂
不足平今事至於此何方可以轉禍(言何術可以/慱禍為福)朕欲
自迎潞王以大位讓之若不免於臯亦所甘心朱𢎞昭
馮贇大懼不敢對(猜間兄弟以起兵端朱𢎞昭馮贇為/之也事敗而禍集聞帝言乃大懼)
義誠欲悉以宿衛兵迎降為己功乃曰西師驚潰盖主
將失策耳(薦王思同者康義誠也咎王思同/者亦康義誠也將即亮翻下同)今侍衛諸
軍尚多臣請自徃扼其衝要招集離散以圖後効幸陛
下勿為過憂帝遣使召石敬瑭欲令將兵拒之義誠固
請自行帝乃召將士慰諭空府庫以勞之(勞力/到翻)許以平
鳯翔人更賞二百緍府庫不足當以宫中服玩繼之軍
士益驕無所畏忌負賜物楊言於路曰至鳯翔更請一
分(分扶/問翻)遣楚匡祚殺李重吉於宋州匡祚榜棰重吉責
其家財(前已囚重吉於宋州今又使/就殺之榜音彭棰止橤翻)又殺尼惠明(召惠/明入)
(禁中見上/巻本年)初馬軍都指揮使朱洪實為秦王從榮所厚
及朱𢎞昭為樞密使洪實以宗兄事之從榮勒兵天津
橋洪實首為孟漢瓊繫從榮(事見上卷上年首為/于偽翻下為之同)康義
誠由是恨之(康義誠許迎從榮而/朱洪實擊之故恨)辛酉帝親至左藏(藏/徂)
(浪/翻)給將士金帛義誠洪實共論用兵利害洪實欲以禁
軍固守洛陽曰如此彼亦未敢徑前然後徐圖進取可
以萬全義誠怒曰洪實為此言欲反邪洪實曰公自欲
反乃謂誰反(康義誠之心事/宋洪實知之矣)其聲漸厲帝聞召而訊之
(訊問/也)二人訟於帝前(訟者争辯/是非曲直)帝不能辯其是非遂斬
洪實(帝但以階級為曲直/而不能察事之是非)軍士益憤怒(觀上文軍士楊/言所云但欲迎)
(降潞王何暇憤朱洪實之枉/死盖憤怒者洪實之從兵耳)壬戌潞王至昭應(宋大中/祥符八)
(年改昭應縣為臨潼縣九/域志在長安東五十里)聞前軍獲王思同王曰思同
雖失計然盡心所奉亦可嘉也癸亥至靈口(九域志臨/潼縣之零)
(口鎮/是也)前軍執思同以至王責讓之對曰思同起行間(行/戸)
(剛/翻)先帝擢之位至節將(節將言建節而為/大將將即亮翻)常愧無功以
報大恩非不知附大王立得富貴助朝廷自取禍殃但
恐死之日無面目見先帝於泉下耳(潞王聞王思同之/言豈不内愧乎)
敗而釁鼓固其所也請早就死王為之改容曰公且休
矣王欲宥之而楊思權之徒恥見其面(楊思權等背順/附逆故恥見思)
(同/)王之過長安(過古禾翻/又如字)尹暉盡取思同家資及妓妾
屢言於劉延朗曰若留思同(留者言活之使留/於人世妓渠綺翻)慮失士
心屬王醉(屬之/欲翻)不待報擅殺思同及其妻子王醒怒延
朗嗟惜者累日　癸亥制以康義誠為鳯翔行營都招
討使以王思同副之甲子潞王至華州獲藥彦稠囚之
乙丑至閿鄉(九域志華州東至閿鄉九十里自閿鄉東/至陜州一百七十里華戸化翻閿武巾翻)
(亦作/閺)朝廷前後所發諸軍遇西軍皆迎降無一人戰者
丙寅康義誠引侍衛兵發洛陽詔以侍衛馬軍指揮使
安從進為京城巡檢從進已受潞王書潛布腹心矣是
日潞王至靈寳(靈寳縣在陜州/西四十五里)䕶國節度使安彦威匡
國節度使安重霸皆降(莊宗同光四年安重霸/以秦州降重直龍翻)惟保義
節度使康思立謀固守陜城以俟康義誠(陜失/冉翻)先是捧
聖五百騎戍陜西為潞王前鋒至城下呼城上人曰禁
軍十萬已奉新帝爾輩數人奚為徒累一城人塗地耳
(先悉薦翻/累力瑞翻)於是捧聖卒爭出迎思立不能禁不得已亦
出迎丁卯潞王至陜僚佐説王曰今大王將及京畿傳
聞乘輿已播遷(說式芮翻/乘繩證翻)大王宜少留於此先移書慰
安京城士庻王從之移書諭洛陽文武士庻惟朱𢎞昭
馮贇兩族不赦外自餘勿有憂疑康義誠軍至新安(新/安)
(縣西距陜州/二百餘里)所部將士自相結百什為羣弃甲兵争先
詣陜降纍纍不絶義誠至乾壕(九域志陜州陜縣/有乾壕鎮乾音干)麾下
纔數十人遇潞王候騎十餘人義誠解所佩弓劒為信
因候騎請降於潞王戊辰閔帝聞潞王至陝義誠軍潰
憂駭不知所為急遣使召朱𢎞昭謀所向𢎞昭曰急召
我欲罪之也赴井死安從進聞𢎞昭死殺馮贇於第滅
其族(殺考異曰張昭閔帝實録帝召𢎞昭不至俄聞自/  乃令從進殺贇按從進傳贇首於陜則贇死非)
(閔帝之命明/矣今不取)傳𢎞昭贇首於潞王帝欲奔魏州召孟漢
瓊使詣魏州為先置(先置者先/路置頓也)漢瓊不應召單騎奔陜
初帝在藩鎮愛信牙將慕容遷及即位以為控鶴指揮
使帝將北度河密與之謀使帥部兵守𤣥武門(𤣥武門/洛陽宫)
(城北門帥/讀曰率)是夕帝以五十騎出𤣥武門謂遷曰朕且幸
魏州徐圖興復汝帥有馬控鶴從我遷曰生死從大家
乃陽為團結帝既出即闔門不行(史言自古以來衆叛/親離未有甚於此時)
己巳馮道等入朝及端門聞朱馮死帝已北走道及劉
昫欲歸(昫香句翻/又許羽翻)李愚曰天子之出吾輩不預謀今太
后在宫吾輩當至中書遣小黄門取太后進止然後歸
第人臣之義也道曰主上失守社稷人臣惟君是奉無
君而入宫城恐非所宜(唐之兩都三省及寺/監皆在宫城之内)潞王已處
處張榜不若歸俟教令乃歸至天宮寺安從進遣人語
之曰(語牛/倨翻)潞王倍道而來且至矣相公宜帥百官至榖
水奉迎(榖水在洛/陽城西)乃止於寺中召百官中書舍人盧𨗳
至馮道曰俟舍人久矣所急者勸進文書宜速具草(草/者)
(草創/其辭)𨗳曰潞王入朝百官班迎可也設有廢立當俟太
后敎令豈可遽議勸進乎道曰事當務實𨗳曰安有天
子在外人臣遽以大位勸人者邪若潞王守節北面以
大義見責將何辭以對公不如帥百官詣宫門進名問
安取太后進止則去就善矣(或問馮道李愚盧𨗳之論/其於新舊君之際孰為合)
(於義乎曰皆非也此如羣奴之事主家主死而有二子/其一養子也其一親子也養子與親子争家政養子勝)
(而親子不勝一奴曰皆郎君也吾從其勝者而輔之一/奴之心本亦附勝者而不敢公言附之也曰吾將决諸)
(主母馮道李愚之謂也或曰盧𨗳之言何如曰盧𨗳之/不肯草勸進文書是也若其持論則猶李愚也至於言)
(去就之善若是者得為善乎其言之非殆有甚於李愚/矣曰然則為馮道李愚者當何如曰若漢人之論相主)
(在與在主亡與亡可也然亦僅可而已未能盡相道也/夫子之言曰危而不持顛而不扶則將焉用彼相矣明)
(乎此則為相者貴於持危扶/顛不以但能盡死為貴也)道未及對從進屢遣人趣
之曰潞王至矣太后太妃已遣中使迎勞矣(趣讀曰促/勞力到翻)
安得百官無班道等即紛然而去既而潞王未至三相
息於上陽門外(三相馮道李愚劉昫也上陽門上/陽宫門也上陽宫在洛陽宫城西)盧𨗳
過於前道復召而語之(復扶又翻/語牛倨翻)𨗳對如初李愚曰舍
人之言是也吾輩之罪擢髪不足數(用戰國須賈之言/擢拔也數所具翻)
康義誠至陜待罪潞王責之曰先帝晏駕立嗣在諸公
今上亮陰政事出諸公何為不能終始陷吾弟至此乎
義誠大愳叩頭請死王素惡其為人(惡烏/路翻)未欲遽誅且
宥之馬歩都虞侯萇從簡左龍武統軍王景戡皆為部
下所執降於潞王東軍盡降(東軍謂自/洛陽來者)潞王上牋於太
后取進止遂自陜而東夏四月庚午朔未明閔帝至衛
州東數里遇石敬瑭(石敬瑭自河東來/朝至此而遇帝)帝大喜問以社
稷大計敬瑭曰聞康義誠西討何如陛下何為至此帝
曰義誠亦叛去矣敬瑭俛首長歎數四(俛音/免)曰衛州刺
史王𢎞䞇宿將習事請與圖之(王𢎞䞇從敬瑭伐蜀甞/為偏將石敬瑭欲擁帝)
(還衛州以授𢎞/䞇使為之所耳)乃徃見𢎞䞇問之𢎞䞇曰前代天子播
遷多矣然皆有將相侍衛府庫法物使羣下有所瞻仰
今皆無之獨以五十騎自隨雖有忠義之心將若之何
敬瑭還見帝於衛州驛(自𢎞䞇所/還見帝)以𢎞䞇之言告弓箭
庫使沙守榮奔洪進前責敬瑭曰(沙姓古夙沙氏之後/史炤曰奔姓也古有)
(賁姓音奔又音/肥後遂為奔)公明宗愛壻(以敬瑭尚/明宗女也)富貴相與共之
憂患亦宜相恤今天子播越委計於公冀圖興復乃以
此四者為辭(四者謂敬瑭所言無將相/侍衛府庫法物從行幸也)是直欲附賊賣
天子耳(直指石敬/瑭心術)守榮抽佩刀欲刺之(刺七/亦翻)敬瑭親將
陳暉救之守榮與暉鬭死洪進亦自刎(刎扶/粉翻)敬瑭牙内
指揮使劉知逺引兵入盡殺帝左右及從騎獨置帝而
去(里考異曰閔帝實録庚午朔四鼓帝至衛州東七八/  遇敬瑭竇貞固晉髙祖實録始帝欲與少主俱西)
(斷孟津北據壺關南向徵諸侯兵乃啓問康義誠西討/作何制置云云蘇逄吉漢髙祖實録是夜偵知少帝伏)
(甲欲與從臣謀害晉髙祖詐屛人對語方坐庭廡帝密/遣御士石敢袖鎚立於後俄頃伏甲者起敢有勇力擁)
(晉祖入一室以巨木塞門敢力當其鋒死之帝解佩刀/遇夜晦以在地葦炬未然者奮擊之衆謂短兵也遂散)
(走帝乃匿身長垣下聞帝親將李洪信謂人曰石太尉/死矣帝隔垣呼洪信曰太尉無恙乃踰垣出就洪信兵)
(共䕶晉祖殺建謀者以少主授王𢎞䞇南唐烈祖實録/𢎞䞇曰今京國阽危百官無主必相率攜神器西向公)
(何不囚少帝西迎潞王此萬全之計敬瑭然其語/按為二漢實録者必為二祖飾非今從閔帝實録)敬瑭
遂趣洛陽(趣七/喻翻)是日太后令内諸司至乾壕迎潞王(考/)
(異曰廢帝實録三十日太后傳令至并内司迎奉至乾壕/帝促令還京按長厯三月辛丑朔四月庚午朔三月無)
(三十日廢帝/實録誤也)王亟遣還洛陽初潞王罷河中歸私第(事/見)
(二百七十七巻/明宗長興元年)王淑妃數遣孟漢瓊存撫之(數所/角翻)漢瓊
自謂於王有舊恩至澠池西(九域志澠池在洛陽之西/一百五十六里澠彌兖翻)
(澠池/縣名)見王大哭欲有所陳王曰諸事不言可知仍自預
從臣之列(從才/用翻)王即命斬於路隅　山南西道節度使
張䖍釗之討鳯翔也留武定節度使孫漢韶守興元䖍
釗既敗奔歸興元與漢韶舉兩鎮之地降于蜀蜀主命
奉鑾肅衛馬歩都指揮使昭武節度使李肇將兵五千
還利州(李肇本鎮昭武蜀主召之入領宿/衛今使將兵還鎮以應接梁洋)右匡聖馬歩
都指揮使寧江節度使張業將兵一萬屯大漫天以迎
之(先是蜀主以兵疲民困不用趙隱取山/南之計今乘時而坐得之其庸多矣)　壬申潞王
至蔣橋百官班迎於路傳教以未拜梓宫未可相見(傳/教)
(謂傳令也王/所下令為教)馮道等皆上牋勸進(終不用盧/導之言)王入謁太
后太妃詣西宮伏梓宫慟哭自陳詣闕之由馮道帥百
官班見(見賢/遍翻)拜(句/絶)王答拜道等復上牋勸進(復扶/又翻)王立
謂道曰予之此行事非獲已俟皇帝歸闕園寢禮終當
還守藩服羣公遽言及此甚無謂也癸酉太后下令廢
少帝為鄂王(廢考異曰閔帝實録云七日/  帝為鄂王今從廢帝實録)以潞王知軍
國事權以書詔印施行(書詔印畫可所用者也閔帝/之出奔也葢以八寳自隨)百
官詣至徳宫門待罪(五代㑹要天成元年中書門下奏/請以洛京潛龍舊宅為至徳宫葢)
(明宗舊第也按歐史/時潞王入居至徳宫)王命各復其位甲戌太后令潞王
宜即皇帝位乙亥即位于柩前帝之發鳯翔也許軍士
以入洛人賞錢百緡既至問三司使王玫(玫莫/杯翻)以府庫
之實(問其/實數)對有數百萬在既而閱實金帛不過三萬兩
匹而賞軍之費計應用五十萬緡帝怒玫請率京城民
財以足之數日僅得數萬緡帝謂執政曰軍不可不賞
人不可不恤今將柰何執政請據屋為率無問士庻自
居及僦者預借五月僦直從之(僦即就翻/賃居為僦)　王𢎞䞇遷
閔帝於州廨(廨舌/隘翻)帝遣𢎞贄之子殿直巒徃酖之戊寅
巒至衛州謁見(見賢/遍翻)閔帝問來故不對(問巒以所/以來之故)𢎞䞇
數進酒(數所/角翻)閔帝知其有毒不飲巒縊殺之(年二/十一)閔帝
性仁厚于兄弟敦睦雖遭秦王忌疾閔帝坦懐待之卒
免於患(事見上卷明帝長/興三年卒子恤翻)及嗣位於潞王亦無嫌而朱
𢎞昭孟漢瓊之徒横生猜間(横戸孟翻/間古莧翻)閔帝不能違以
致禍敗焉孔妃尚在宫中(妃孔循/之女)潞王使人謂之曰重
吉何在(以通鑑書法言之潞王於此當/書帝葢承前史偶失於修改也)遂殺妃并其四
子閔帝之在衛州也惟磁州刺史宋令詢遣使問起居
聞其遇害慟哭半日自經死(宋令詢出磁州見上巻上/年事閔帝有始終者宋令)
(詢一人而已/磁墻之翻)　己卯石敬瑭入朝　庚辰以劉昫判三
司　辛巳蜀大赦改元明徳　帝之起鳯翔也召興州
刺史劉遂清遲疑不至聞帝入洛乃悉集三泉西縣金
牛桑林戍兵以歸自散關以南城鎮悉弃之皆為蜀人
所有癸未入朝帝欲治罪以其能自歸乃赦之(邊境之/臣委弃)
(城鎮乃以其能自歸而不誅安/有効死弗去者乎治直之翻)遂清鄩之姪也　甲申
蜀將張業將兵入興元洋州　乙酉改元大赦(改元/清泰)
丁亥以宣徽南院使郝瓊權判樞密院前三司使王玫
為宣徽北院使鳯翔節度判官韓昭𦙍為左諌議大夫
充端明殿學士　戊子斬河陽節度使判六軍諸衛兼
侍中康義誠滅其族(康義誠欲舉宿衛兵迎降以為己/功而不免於族滅此傅瑕所以死)
(於鄭厲公/之類也)　己丑誅藥彦稠(修河中/之怨也)庚寅釋王景戡萇
從簡　有司百方斂民財僅得六萬帝怒下軍巡使獄
晝夜督責(凡輸財稽違者則下之軍巡/使獄以督責之也下戸嫁翻)囚繫滿獄至自
經赴井而軍士遊市肆皆有驕色市人聚詬之曰汝曹
為主力戰立功良苦(詬舌候翻又許候翻/為干偽翻下能為同)反使我輩鞭
胷杖背出財為賞汝曹猶揚揚自得獨不愧天地乎是
時竭左藏舊物及諸道貢獻乃至太后太妃器服簮珥
皆出之(藏徂浪翻珥忍/止翻耳當也)纔及二十萬緡帝患之李專美
夜直(李専美本鳯翔掌書/記時為樞密直學士)帝讓之曰卿名有才不能為
我謀此留才安所施乎(為于/偽翻)專美謝曰臣駑劣陛下擢
任過分(駑音奴分/扶問翻)然軍賞不給非臣之責也竊思自長
興之季賞賚亟行卒以是驕(事始見上卷長興四年亟/去吏翻卒臧没翻士卒也)
繼以山陵及出師帑藏遂涸(帑它朗翻藏徂浪翻涸戸/郭翻以水為諭言枯涸也)
雖有無窮之財終不能滿驕卒之心故陛下拱手於危
困之中而得天下(此言在鳯翔時/諸軍推戴之事)夫國之存亡不專繫
於厚賞亦在修法度立紀綱陛下茍不改覆車之轍臣
恐徒困百姓存亡未可知也(帝起事於鳯翔共事者五/人能言及此者獨李專美)
(耳/)今財力盡於此矣宜據所有均給之何必踐初言乎
帝以為然壬辰詔禁軍在鳯翔歸命者自楊思權尹暉
等各賜二馬一駝錢七十緡下至軍人錢二十緡其在
京者各十緡軍士無厭(厭於/言翻)猶怨望為謡言曰除去菩
薩扶立生鐵以閔帝仁弱帝嚴有悔心故也(去羗吕翻/菩薄乎翻)
(薩桑割翻閔/帝小字菩薩)　丙申葬聖徳和武欽孝皇帝于徽陵(徽/陵)
(在河南府/洛陽縣)廟號明宗帝衰絰䕶從至陵所宿焉(衰倉回/翻從才)
(用/翻)　五月丙午以韓昭𦙍為樞密使以莊宅使劉延朗
為樞密副使權知樞宻院房暠為宣徽北院使暠長安
人也(暠古/老翻)　帝與石敬瑭皆以勇力善闘事明宗為左
右然心競素不相恱(心競本諸左傳師/曠之言競争也)帝即位敬瑭不
得已入朝山陵既畢不敢言歸時敬瑭久病羸瘠(羸倫/為翻)
(瘠秦/昔翻)太后及魏國公主屢為之言(魏國公主明宗之女/下嫁石敬瑭曹太后)
(所生也歐史公主初號永寧公主/是年進封魏國長公主為于偽翻)而鳯翔將佐多勸帝
留之惟韓昭𦙍李專美以為趙延壽在汴不宜猜忌敬
瑭(趙延夀時為宣武帥逼近洛都又其父徳鈞在幽/州擁彊兵言若猜忌敬瑭趙延壽必懼而生心)帝
亦見其骨立不以為虞乃曰石郎不惟密親兼自少與
吾同艱難(少詩/照翻)今我為天子非石郎尚誰託哉乃復以
為河東節度使(復扶又翻又如字縱石敬瑭歸鎮/乃復疑而徙之此所以速禍也)　戊
午以隴州防禦使相里金為保義節度使(賞其先通欵/於鳯翔也)
　丁未階州刺史趙澄降蜀　戊申以羽林軍使楊思
權為静難節度使(踐鳯翔片紙所書/之言也難乃旦翻)　己酉張䖍釗孫
漢韶舉族遷于成都　庚戌以司空兼門下侍郎同平
章事馮道同平章事充匡國節度使　以天雄節度使
兼侍中范延光為樞密使　帝之起鳯翔也悉取天平
節度使李從曮家財甲兵以供軍(李從曮家其父茂貞/以來再世鎮鳯翔從)
(曮雖移鎮而家/財甲兵猶在焉)將行(謂將東趣/洛陽也)鳯翔之民遮馬請復以
從曮鎮鳯翔(復扶/又翻)帝許之至是徙從曮為鳯翔節度使
(長興元年從曮自鳯翔入朝徙宣武/後徙天平今自天平復還鎮鳯翔)　初明宗為北面
招討使(莊宗同光二年始以/明宗為北面招討使)平盧節度使房知温為副
都部署帝以别將事之甞被酒忿争(被皮義翻師古曰/被加也被酒者為)
(酒所/加)拔刅相擬及帝舉兵入洛知温密與行軍司馬李
沖謀拒之沖請先奉表以觀形埶還言洛中已安定壬
戌入廟謝罪帝優禮之知温貢獻甚厚　呉鎮南節度
使守中書令東海康王徐知詢卒　蜀人取成州　六
月甲戌以皇子左衛上將軍重美為成徳節度使同平
章兼河南尹判六軍諸衛事　文州都指揮使成延龜
舉州附蜀(周文王第五子郕叔武封於郕或言成王封/季載於郕其後以國為氏或去邑為成氏)
　呉徐知誥將受禪忌昭武節度使兼中書令臨川王
濛(昭武軍利州時屬/蜀呉使濛遥領耳)遣人告濛藏匿亡命擅造兵器丙
子降封歴陽公幽于和州命控鶴軍使王宏將兵二百
衛之(濛見忌之始見二百七/十一巻梁貞明五年)　劉昫與馮道昏姻昫性
苛察李愚剛褊道既出鎮(謂出鎮/同州也)二人論議多不合事
有應改者愚謂昫曰此賢親家所為更之不亦便乎(傳/曰)
(妻父曰昏壻父曰姻凡娶以昏時婦人陰也故謂之昏/壻家女之所因故曰姻二父相呼謂之親家更工衡翻)
(下欲/更同)昫恨之由是動成忿争至相詬罵各欲非時求見
(見賢/遍翻)事多凝滯帝患之欲更命相問所親信以朝臣閒
望宜為相者(聞音/問)皆以尚書左丞姚顗太常卿盧文紀
祕書監崔居儉對論其才行互有優劣(行下/孟翻)帝不能决
乃寘其名於瑠璃瓶夜焚香祝天且以筯挾之(挾當作/梜挾古)
(恊翻記曲禮羮之有菜者用梜注/云梜猶箸也今人或謂箸為梜提)首得文紀次得顗秋
七月辛亥以文紀為中書侍郎同平章事居儉蕘之子
也(崔蕘見二百五十一/巻唐懿宗咸通十年)　帝欲殺楚匡祚(以楚匡祚/殺重吉也)韓
昭𦙍曰陛下為天下父天下之人皆陛下子用法宜存
至公匡祚受詔檢校重吉家財不得不爾今族匡祚無
益死者恐不厭衆心(厭益渉翻/伏也合也)乙卯長流匡祚於登州
丁巳立沛國夫人劉氏為皇后(劉后應州渾元/人元一作源)　回鶻
入貢者多為河西雜虜所掠詔將軍牛知柔帥禁兵衛
送(帥讀/曰率)與邠州兵共討之　呉徐知誥召左僕射兼中
書侍郎同平章事宋齊丘還金陵以為諸道都統判官
加司空於事皆無所關預(徐知誥疎宋齊丘事始上二/月召之還金陵而不使預事)
(者恐其沮止禪/代之議故爾)齊丘屢請退居知誥以南園給之　䕶
國節度使洋王從璋歸徳節度使涇王從敏皆罷鎮居
洛陽私第帝待之甚薄從敏在宋州預殺重吉帝尤惡
之(歸徳軍宋州殺重吉於宋/見上三月惡烏路翻)甞侍晏禁中酒酣顧二王
曰爾等皆何物輒據雄藩二王大懼太后叱之曰帝醉
矣爾曹速去　蜀置永平軍于雅州以孫漢韶為節度
使復以張䖍釗為山南西道節度使同平章事䖍釗固
辭不行(孫漢韶張䖍釗同以梁洋降蜀蜀以節鎮授之/孫漢韶赴雅州而張䖍釗固辭不赴梁州者無)
(面目以見梁州人士也唐末置永平軍於卭州後/徙雅州葢莊宗滅蜀而廢之今後蜀復置之也)　蜀
主得風疾踰年至是増劇甲子立子東川節度使同平
章事親衛馬歩都指揮使仁賛為太子仍監國(監古/銜翻)召
司空同平章事趙季良武信節度使李仁罕保寧節度
使趙延隱樞密使王處回捧聖控鶴都指揮使張公鐸
奉鑾肅衛指揮副使侯𢎞實受遺詔輔政是夕殂祕不
發喪王處回夜啓義興門告趙季良處回泣不已季良
正色曰今彊將握兵專伺時變(伺相/吏翻)宜速立嗣君以絶
覬覦(彊將謂李仁罕李肇/等覬音冀覦音俞)豈可但相泣邪處回收淚謝
之季良教處回見李仁罕審其詞㫖然後告之處回至
仁罕第仁罕設備而出遂不以實告(史言李仁罕已遊/於趙季良等數内)
丙寅宣遺制命太子仁賛更名昶丁卯即皇帝位(昶蜀/主第)
(三子也更/工衡翻)　初帝以王玫對左藏見財失實(事見上四/月藏徂浪)
(翻見賢/遍翻)故以劉昫代判三司昫命判官髙延賞鉤考窮
覈皆積年逋欠之數姦吏利其徵責匄取故存之(匄居/火翻)
昫具奏其狀且請察其可徵者急督之必無可償者悉
蠲之韓昭𦙍極言其便八月庚午詔長興以前戸部及
諸道逋租三百三十八萬虛煩簿籍咸蠲免勿徵貧民
大恱而三司吏怨之　辛未以姚顗為中書侍郎同平
章事　右龍武統軍索自通以河中之隙(見二百七十/七卷明宗長)
(興元/年)心不自安戊子退朝過洛自投于水而卒(洛水貫/都城中)
(故自通退朝過/之自投于水)帝聞之大驚贈太尉　丙申以前安國
節度使同平章事趙鳯為太子太保　九月癸卯詔鳯
翔益兵守東安鎮以備蜀(東安鎮當在鳯翔西界蜀既/出關收階成之地故益兵以)
(備/之)　蜀衛聖諸軍都指揮使武信節度使李仁罕自恃
宿將有功復受顧託(復扶/又翻)求判六軍令進奏吏宋從㑹
以意諭樞密院又至學士院偵草麻(偵丑/鄭翻)蜀主不得已
甲寅加仁罕兼中書令判六軍事以左匡聖都指揮使
保寧節度使趙延隱兼侍中為之副　己未雲州奏契
丹入宼北面招討使石敬瑭奏自將兵屯百井以備契
丹辛酉敬瑭奏振武節度使楊檀擊契丹于境上却之
　蜀奉鑾肅衛都指揮使昭武節度使兼侍中李肇聞蜀
主即位顧望不時入朝至漢州留與親戚燕飲踰旬冬
十月庚午始至成都稱足疾扶杖入朝見(見賢/遍翻)見蜀主
不拜(李肇之傲㓜君亦由武夫/倔彊不學無識以自貽禍)　戊寅左僕射門下侍
郎同平章事李愚罷守本官吏部尚書兼門下侍郎同
平章事判三司劉昫罷為右僕射三司吏聞昫罷相皆
相賀無一人從歸第者(以昫奏蠲諸道逋租吏/無所緣徴責以漁利也)　蜀捧
聖控鶴都指揮使張公鐸與醫官使韓繼勲豐徳庫使
韓保貞茶酒庫使安思謙等皆事蜀主於藩邸素怨李
仁罕共譛之云仁罕有異志蜀主令繼勲等與趙季良
趙廷隱謀因仁罕入朝命武士執而殺之(趙廷隱自克/東川與李仁)
(罕争功怨隙之深有自來仁罕之求判六軍蜀主命廷/隱為之副所以防仁罕仁罕之不覺其㝠頑凶悖取死)
(宜矣然趙廷隱終亦不能免近/習之讒其得死於牖下者幸也)癸未下詔暴其罪并其
子繼宏及宋從㑹等數人皆伏誅是日李肇釋杖而拜
(李肇事孟知祥於董璋之難陰拱而觀其孰勝董璋既/死肇宜不免於死矣孟知祥念其劔州之功不以為罪)
(及事少主釋位入朝倨傲不拜其誰能容之一見李仁/罕之誅遽釋杖而拜前倨後恭欲以求免不亦難乎通)
(鑑書之以為武夫/恃功驕悖者之戒)　蜀源州都押牙文景琛據城叛(徧考/新舊)
(唐志及九域圖志寰宇記皆不載源州建置之由與其/地歐史職方考曰州縣凡唐故而廢於五代者若五代)
(所置而見於今者及縣之割隷今因之者皆宜列以備/職方之考其餘甞置而復廢甞改割而復舊皆不足書)
(則知源州盖蜀所置而尋廢此其所以無傳同光之克/蜀也得州六十四見于職方考者五十三州而已如源)
(州等盖皆六十四州之數按薛史後蜀潘仁嗣授武定/節度使源壁等州觀察營田處置等使周師攻秦鳯孟)
(貽業駐軍平利為褒源之援/則蜀置源州屬武定軍節度)果州刺史李延厚討平之
　蜀主左右以李肇倨慢請誅之戊子以肇為太子少
傅致仕徙卭州(卭渠/恭翻)　呉主加徐知誥大丞相尚父嗣
齊王九錫辭不受　雄武節度使張延朗將兵圍文州
(唐末置天雄節度於秦/州後唐改為雄武節度)階州刺史郭知瓊拔尖石寨蜀
李延厚將果州兵屯興州遣先登指揮使范延暉將兵
救文州延朗解圍而歸興州刺史馮暉自乾渠引戍兵
歸鳯翔(時階興二州皆已入于蜀唐葢使郭知瓊馮暉/領二州刺史以進取而不克也薛史曰長興中)
(馮暉為興州刺史以/乾渠為治所乾音干)　十一月徐知誥召其子司徒同
平章事景通還金陵(自江都還/金陵也)為鎮海寧國節度副大
使諸道副都統判中外諸軍事以次子牙内馬歩都指
揮使海州團練使景遷為左右軍都軍使左僕射參政
事留江都輔政　十二月己巳以易州刺史安叔千為
振武節度使齊州防禦使尹暉為彰國節度使(安叔千/以捍契)
(丹之功尹暉則鳯/翔歸命之賞也)叔千沙陀人也(宋白曰安叔千本貫/雲州界戸屬奉誠軍)
(灰泉/村)　壬申石敬瑭奏契丹引去罷兵歸(自百井歸/晉陽也)
　乙亥徵雄武節度使張延朗為中書侍郎同平章事
判三司　辛巳漢皇后馬氏殂(馬氏楚王/殷女也)　甲申蜀葬
文武聖徳英烈明孝皇帝于和陵廟號髙祖　乙酉葬
鄂王于徽陵城南(唐園陵之制兆域之外繚以/垣墻列植栢樹謂之栢城)封纔數
尺觀者悲之(晉考異曰閔帝實録及薛史閔帝紀皆云/  髙祖即位諡曰閔與秦王及重吉並葬)
(徽陵域中今/從廢帝實録)　是歳秋冬旱民多流亡同華蒲絳尤甚
(華戸/化翻)　漢主命判六軍秦王𢎞度募宿衛兵千人皆市
井無賴子弟𢎞度昵之(昵尼/質翻)同平章事楊洞潜諌曰秦
王國之冢嫡(冢大/也)宜親端士使之治軍已過矣(治直/之翻)况
昵羣小乎漢主曰小兒教以戎事過煩公憂終不戒𢎞
度洞潜出見衛士掠商人金帛商人不敢訴歎曰政亂
如此安用宰相因謝病歸第久之不召遂卒　二年春
正月丙申朔閩大赦改元永和　二月丙寅朔蜀大赦
　甲戌以樞密使天雄節度使兼侍中范延光為宣武
節度使兼中書令　丁丑夏州節度使李彛超上言疾
病(夏戸雅翻上時/掌翻疾甚為病)以兄行軍司馬彛殷權知軍州事彛
超尋卒　戊寅蜀主尊母李氏為皇太后太后太原人
本莊宗後宫也以賜蜀髙祖(孟知祥事莊宗夙䝉親任/故以後宫賜之史詳書李)
(氏之所自來以别/於福慶長公主)　己丑追尊帝母魯國夫人魏氏曰
宣憲皇太后(魏氏本平山王氏婦也少/寡與帝皆為明宗所掠)　閩主立淑妃
陳氏為皇后初閩主兩娶劉氏皆士族美而無寵陳后
本閩太祖侍婢金鳯也陋而淫閩主嬖之(嬖皮藏翻/又必計翻)以
其族人守恩匡勝為殿使(殿使閩/所置官)　三月辛丑以前宣
武節度使兼侍中趙延壽為忠武節度使兼樞密使
以李彛殷為定難節度使(李彛殷後避宋朝廟諱改名/彛興其子則李繼捧李繼遷)
(也難乃/旦翻)　己酉贈呉越王元瓘母陳氏為晉國太夫人
元瓘性孝尊禮母黨厚加賜與而未甞遷官授以重任
　壬戌以彰聖都指揮使安審琦領順化節度使(五代/㑹要)
(清泰元年六月改捧聖馬軍為彰聖左右軍嚴衛歩軍/為寧衛左右軍梁甞改滄州義昌軍為順化軍後唐復)
(唐之舊為横海軍前此呉越錢元珦判明州/領順化節度使審琦所領葢楚州順化軍也)審琦金全
之子也(安金全代/北舊將)　太常丞史在徳性狂狷上書歴詆
内外文武之士(薛史載在徳書其畧曰朝廷任事率多/濫進稱武士者不閑計策雖被堅執銳)
(戰則弃甲窮則背軍稱文士者鮮有藝能多無士行問/策謀則杜口作文字則倩人所謂虛設具貟枉費國力)
(逢陛下維新之運是文明革弊之秋臣請應内外所管/軍人凡勝衣甲者請宣下本軍大將一一考試武藝短)
(長權謀深淺居下位有將才者便拔為大將居上位無/將畧者移之下軍其東班臣僚請内出策題下中書令)
(宰臣面試如下位有大才須拔居大位無/大才即移之下僚狷吉掾翻詆下禮翻)請徧加考試
黜陟能否執政及朝士大怒盧文紀及補闕劉濤楊昭
儉等皆請加罪帝謂學士馬𦙍孫曰朕新臨天下宜開
言路若朝士以言獲罪誰敢言者卿為朕作詔書宣朕
意(馬𦙍孫時為翰林/學士為于偽翻)乃下詔畧曰㫺魏徵請賞皇甫徳
參(見一百九十四巻/太宗貞觀八年)今濤等請黜史在徳事同言異何
其逺哉在徳情在傾輸安可責也(傾輸謂傾其胷腹/所懐而輸忠於上)昭
儉嗣復之曽孫也(楊嗣復文/宗時為相)　呉加徐景遷同平章事
知左右軍事徐知誥令尚書郎陳覺輔之(南考異曰江/  録時先生)
(權位日隆中外皆知有代謝之勢而以呉主恭謹守道/欲待嗣君先主次子景遷呉主之壻也先主鍾愛特甚)
(齊丘使陳覺為景遷教授為之聲價齊丘參决時政多/為不法輒歸過於嗣主而盛稱景遷之美幾有奪嫡之)
(計所以然者以呉主少而先主老必不能待他日得國/授于景遷易制已為元老威權無上矣此其日夕為謀)
(也先主覺之乃召齊丘如金陵以為已之副遥兼/申蔡節度使無所關預從容而已今從十國紀年)謂覺
曰吾少時與宋子嵩論議好相詰難(少詩照翻好呼到/翻詰去吉翻難乃)
(旦/翻)或吾捨子嵩還家或子嵩拂衣而起子嵩攜衣笥望
秦淮門欲去者數矣吾常戒門者止之(宋齊丘字子嵩/秦淮門金陵城)
(門數所/角翻)吾今老矣猶未徧逹時事况景遷年少當國故
屈吾子以誨之耳　夏四月庚午蜀以御史中丞龍門
毋昭裔為中書侍郎同平章事(龍門縣本漢皮氏縣後/魏更名唐屬河中府九)
(域志在府東北九十五里毋姓也毋丘氏望出平昌/鉅鹿開元補闕有毋景洛陽人一云呉人毋武夫翻)
癸未加樞密使刑部尚書韓昭𦙍中書侍郎同平章事
辛卯以宣徽南院使劉延皓為刑部尚書充樞密使延
皓皇后之弟也癸巳以左領軍衛大將軍劉延朗為本
衛上將軍充宣徽北院使兼樞密副使　五月丙申契
丹㓂新州及振武　庚戌賜振武節度使楊檀名光逺
(薛史載中書奏準天成三年正月敕凡廟諱但回避正/文其偏旁文字不在減少㸃畫今鄭州節度使楊檀檀)
(州金壇等名酌情制宜並請改之其表章文案偏旁字/缺㸃畫凡臣僚名渉偏旁亦請改名詔曰偏旁文字音)
(韻懸殊止避正呼不宜全改楊檀宜賜名光逺餘依舊/按此以明宗廟諱亶字避偏旁也楊檀時不鎮定州當)
(從通/鑑)　六月呉徳勝節度使兼中書令柴再用卒先是
史官王振甞詢其戰功(先悉/薦翻)再用曰鷹犬微効皆社稷
之靈再用何功之有竟不報(有功而不求聞武人如/柴再用者亦可稱也)
契丹寇應州　河東節度使北面總管石敬瑭既還鎮
(去年五月帝令/石敬瑭還太原)隂為自全之計帝好咨訪外事(好呼/到翻)常
命端明殿學士李專美翰林學士李崧知制誥呂琦薛
文遇翰林天文趙延乂等(唐之中世司天臺有天文博/士二人正八品下天文觀生)
(九十人天文生五十人皆掌候天文/翰林天文居翰林院以候天文者也)更直於中興殿庭
與語或至夜分時敬瑭二子為内使(更工衡翻内使内/諸司使按石敬瑭)
(拒命之時其子重殷為右衛/上將軍重裔為皇城副使)曹太后則晉國長公主之
母也(敬瑭妻魏國公主是年四/月進封晉國長知兩翻)敬瑭賂太后左右令伺
帝之密謀事無巨細皆知之敬瑭多於賓客前自稱羸
瘠不堪為帥(羸倫為翻瘠在/亦翻帥所類翻)冀朝廷不之忌時契丹屢
寇北邊禁軍多在幽拜敬瑭與趙徳鈞求益兵運粮朝
夕相繼(敬瑭求兵粮以實幷州趙/徳鈞求兵粮以實幽州)甲申詔借河東人有
蓄積者菽粟乙酉詔鎮州輸絹五萬匹於總管府糴軍
粮(總管府在晉陽石敬瑭時為/北面馬歩軍都總管故也)率鎮冀人車千五百乘
運粮於代州(九域志鎮州西北至代州/六百二十里乘繩證翻)又詔魏博市糴
時水旱民飢敬瑭遣使督趣嚴急(趣讀/曰促)山東之民流散
(此謂太行/常山之東)亂始兆矣(史叙致/亂之由)敬瑭將大軍屯忻州朝廷
遣使賜軍士夏衣傳詔撫諭軍士呼萬歲者數四(時驕/兵習)
(於聞見又欲扶立/石敬瑭以希賞)敬瑭懼幕僚河内段希堯請誅其唱
首者敬瑭命都押衙劉知逺斬挾馬都將李暉等三十
六人以徇希堯懐州人也帝聞之益疑敬瑭　壬辰詔
竊盜不計贓多少并縱火彊盜並行極法　閩福王繼
鵬私於宮人李春鷰繼鵬請之於陳后后白閩主而賜
之　秋七月以樞密使劉延皓為天雄節度使　乙巳
以武寧節度使張敬逹為北面行營副總管將兵屯代
州以分石敬瑭之權(為令張敬逹討/石敬瑭張本)　帝深以時事為
憂甞從容讓盧文紀等以無所規賛(從才/容翻)丁巳文紀等
上言臣等每五日起居與兩班旅見暫獲對揚(見賢遍/翻兩班)
(者文武官分為東西兩班書説命説拜稽首曰敢對揚/天子之休命注云對答也答受美命而稱揚之後人遂)
(以面對/為對揚)侍衛滿前雖有愚慮不敢敷陳竊見前朝自上
元以來置延英殿或宰相欲有奏論天子欲有咨度(上/元)
(唐肅宗年號/度徒洛翻)旁無侍衛故人得盡言望復此故事惟聽
機要之臣侍側(機要之臣/謂樞密)詔以舊制五日起居百僚俱
退宰相獨升若常事自可敷奏或事應嚴密不以其日
或異日聽于閣門奏牓子當盡屏侍臣(屏必郢翻/又卑正翻)於便
殿相待何必襲延英之名也　呉潤州團練使徐知諤
狎眤小人(眤尼/質翻)游燕廢務作列肆于牙城西躬自貿易
(貿音/茂)徐知誥聞之怒召知諤左右詰責知諤懼或謂知
誥曰忠武王最愛知諤(徐温謚/忠武王)而以後事傳于公(徐知/誥之)
(得政在於定朱瑾之難若徐温臨没而傳政于知/誥非本心也事見二百七十六巻明宗天成二年)徃年
知詢失守(謂自昇州召知/詢還楊州也)論議至今未息借使知諤治
有能名(治直/吏翻)訓兵養民於公何利知誥感悟待之加厚
　九月丙申呉大赦改元天祚　己酉以宣徽南院使
房暠為刑部尚書充樞密使(暠古/老翻)宣徽北院使劉延朗
為南院使仍兼樞密副使於是延朗及樞密直學士薛
文遇等居中用事暠與趙延壽雖為使長(樞密使為樞/密院之長長)
(知兩/翻)其聴用之言什不三四暠隨執可否不為事先每
幽并遣使入奏樞密諸人環坐議之暠多俛首而寐比
覺引頸振衣則使者去矣(俛音免比必利/翻覺居效翻)啓奏除授一
歸延朗(為劉延朗受誅於晉房暠獲全張本然二人皆/帝之親臣也延朗之好貨非也暠之避事亦非)
(矣/)諸方鎮刺史自外入者必先賂延朗後議貢獻賂厚
者先得内地賂薄者晩得邊陲由是諸將帥皆怨憤帝
不能察　蜀金州防禦使全師郁㓂金州拔水寨(按元/和郡)
(縣志漢水去金州城百歩/故唐置水寨以防蜀兵)城中兵纔千人都監陳知隱
託它事將兵三百沿流遁去防禦使馬全節罄私財以
給軍出竒死戰蜀兵乃退戊寅詔斬知隱　初閩主有
幸臣曰歸守明出入卧内閩主晩年得風疾陳后與守
明及百工院使李可殷私通國人皆惡之莫敢言(惡烏/路翻)
可殷嘗譛皇城使李倣於閩主后族陳匡勝無禮於福
王繼鵬倣及繼鵬皆恨之閩主疾甚繼鵬有喜色倣以
閩主為必不起冬十月己卯使壯士數人持白梃擊李
可殷殺之(梃待/鼎翻)中外震驚庚辰閩主疾少間(間如/字)陳后
訴之閩主力疾視朝詰可殷死状倣懼而出俄頃引部
兵鼓譟入宫閩主聞變匿於九龍帳下(閩主命錦工作/九龍帳國人歌)
(之曰誰謂九龍帳惟貯/一歸郎歸郎謂守明也)亂兵刺之而出(刺七/亦翻)閩主宛轉
未絶宫人不忍其苦為絶之(為絶其命也/為于偽翻)倣與繼鵬殺
陳后陳守恩陳匡勝歸守明及繼鵬弟繼韜繼韜素與
繼鵬相惡故也辛巳繼鵬稱皇太后令監國是日即皇
帝位(皇太后璘母黄氏/也繼鵬璘之長子)更名昶(更工/衡翻)謚其父曰齊肅明
孝皇帝廟號惠宗既而自稱權知福建節度事遣使奉
表於唐大赦境内立李春鷰為賢妃初閩惠宗娶漢主
女清逺公主(廣州有/清逺縣)使宦者閩清林延遇置邸於番禺
(唐志無閩清縣蓋王氐始分置也九域志閩清縣屬福/州在州西北一百五十里宋白曰唐貞元元年割候官)
(縣十鄉為梅溪場梁乾化/元年改為閩清縣番音潘)專掌國信漢主賜以大第稟
賜甚厚數問以閩事(禀筆錦翻給/也數所角翻)延遇不對退謂人曰
去閩語閩去越語越處人宫禁可如是乎(處昌/吕翻)漢主聞
而賢之以為内常侍使鉤校諸司事延遇聞惠宗遇弑
求歸不許素服向其國三日哭(史言林延遇/不忘舊君)　荆南節
度使高從誨性明逹親禮賢士委任梁震以兄事之震
常謂從誨為郎君(門生故吏呼其主之子為郎君梁震/事高季興從誨之父也故以郎君呼)
(從/誨)楚王希範好奢靡(好呼到翻/下玩好同)游談者共誇其盛從誨
謂僚佐曰如馬王可謂大丈夫矣孫光憲對曰天子諸
侯禮有等差彼乳臭子驕侈僣忲(忲它蓋/翻奢也)取快一時不
為逺慮危亡無日又足慕乎從誨久而悟曰公言是也
它日謂梁震曰吾自念平生奉養固已過矣乃捐去玩
好(去羌吕翻/好呼到翻)以經史自娛省刑薄賦境内以安梁震曰
先王待我如布衣交以嗣王屬我(先王謂髙季興嗣王/謂從誨屬之欲翻)
今嗣王能自立不墜其業吾老矣不復事人矣(復扶/又翻)遂
固請退居從誨不能留乃為之築室於土洲(為于偽翻/江陵有九)
(十九洲土洲其一也梁震事高氏始/二百六十六巻梁太祖開平二年)震披鶴氅(氅昌/兩翻)自
稱荆臺隠士每詣府跨黄牛至聴事(聴讀/曰㕔)從誨時過其
家(過音/戈)四時賜與甚厚自是悉以政事屬孫光憲(屬之/欲翻)
　臣光曰孫光憲見㣲而能諫高從誨聞善而能徙(高/從)
　(誨之羨馬希範是侈心之萌芽也而孫光憲力言之/以防㣲高從誨因光憲之言捐玩好而樂經史思所)
　(以阜民保境/是遷善也)梁震成功而能退(梁震翼賛高氏父子/能保其國是功也)
　自古有國家者能如是夫何亡國敗家喪身之有(䘮/息)
　(浪/翻)
吳加中書令徐知誥尚父太師大丞相大元帥進封齊
王備殊禮以昇潤宣池歙常江饒信海十州為齊國(考/徐)
(知誥所封十州自潤循江而上至于江則中斷吳國之/腰膂江都之與洪卾脈理不屬矣自常潤波海界淮而)
(有海州則有包舉吳國之勢其規圖自以為得當是時/合全吳之人歸心知誥何必如是而後簒也歙書渉翻)
知誥辭尚父丞相殊禮不受　閩皇城使判六軍諸衛
李倣專制朝政陰養死士(朝直/遥翻)閩主昶與拱宸指揮使
林延皓等圖之延皓等詐親附倣倣待之不疑十一月
壬子倣入朝延皓等伏衛士數百於内殿執斬之梟首
朝門(梟堅堯翻朝門正/朝之門朝直遥翻)倣部兵千餘持白梃攻應天門
不克焚啓聖門奪倣首奔吳越詔暴倣弑君及殺繼韜
等罪告諭中外(此閩主/之詔也)以建王繼嚴權判六軍諸衛以
六軍判官永泰葉翹為内宣徽使叅政事(唐懿宗咸通/二年分連江)
(及閩置永泰縣屬福州九域志在州西南三百五十里/福州圖經云永泰縣唐永泰二年置以年號為名翹祈)
(消/翻)翹博學質直閩惠宗擢為福王友(閩主昶初/封福王)昶以師
傳禮待之多所禆益宫中謂之國翁昶既嗣位驕縱不
與翹議國事一旦昶方視事翹衣道士服過庭中趨出
(衣於/既翻)昶召還拜之曰軍國事殷久不接對孤之過也翹
頓首曰老臣輔導無状致陛下即位以來無一善可稱
願乞骸骨昶曰先帝以孤屬公(屬之/欲翻)政令不善公當極
言奈何弃孤去厚賜金帛慰諭令復位昶元妃梁國夫
人李氏同平章事敏之女昶嬖李春鷰(昶求春鷰于陳/后見上六月嬖)
(卑義翻又/愽計翻)待夫人甚薄翹諫曰夫人先帝之甥聘之以
禮奈何以新愛而弃之昶不悦由是疎之未㡬復上書
言事(㡬居豈翻/復扶又翻)昶批其紙尾曰一葉隨風落御溝(批匹/迷翻)
(筆題/之也)遂放歸永泰(路振九國志葉翹斥歸永春按九域/志泉州有永春縣福州有永泰縣未)
(知孰/是)以壽終　帝嘉馬全節之功(却蜀兵全金/州之功也)召詣闕
劉延朗求賂全節無以與之延朗欲除全節絳州刺史
羣議沸騰帝聞之乙卯以全節為横海留後(帝既聞之/而不罪劉)
(延朗善善惡惡/郭之所以亡也)　十二月壬申以中書侍郎同平章事
充樞密使韓昭𦙍同平章事充䕶國節度使　乙酉以
前匡國節度使同平章事馮道為司空時久無正拜三
公者(喪亂以來以它官兼領及檢/校三公者有之無正拜者)朝議疑其職事盧文
紀欲令掌祭祀掃除(隋制三公參議國之大事祭祀則/太尉亞獻司徒奉俎司空行掃除)
(盧文紀不深考遂以為/司空職掌朝直遥翻)道聞之曰司空掃除職也吾何
憚焉既而文紀自知不可乃止(史言後唐雖自言纂唐/舊服而文獻皆不足)
　閩主賜洞真先生陳守元號天師信重之乃至更易
將相(更工/衡翻)刑罰選舉皆與之議守元受賂請託言無不
從其門如市
　
　
　
　
　
　
　資治通鑑巻二百七十九
