卷二十一下
　　齊　　　　魏　　　　　收　　　　撰
　列傳第九下
　　獻文六王
　　彭城王
彭城王勰字彦和少而岐嶷姿性不羣太和九年封始
平王加侍中征西大將軍勰生而母潘氏卒其年顯祖
崩及有所知啓求追服文明太后不許乃毁瘠三年弗
參吉慶髙祖大竒之敏而耽學不舍晝夜博綜經史雅
好屬文髙祖革創解侍中將軍拜光禄大夫復除侍中
長直禁内參決軍國大政萬幾之事無不預焉及車駕
南伐以勰行撫軍將軍領宗子軍宿衛左右開建五等
食邑二千戸轉中書令侍中如故改封彭城王髙祖與
侍臣升金墉城顧見堂後梧桐竹曰鳳凰非梧桐不栖
非竹實不食今梧桐竹並茂詎能降鳳乎勰對曰鳳凰
應德而來豈竹梧桐能降髙祖曰何以言之勰曰昔在
虞舜鳳凰來儀周之興也鸑鷟鳴於岐山未聞降桐食
竹髙祖笑曰朕亦未望降之也後宴侍臣於清徽堂日
宴移於流化池芳林之下髙祖曰向宴之始君臣肅然
及將末也􁏪情始暢而流景將頽竟不盡適戀戀餘光
故重引卿等因仰觀桐葉之茂曰其桐其椅其實離離
愷悌君子莫不令儀今林下諸賢足敷歌詠遂令黃門
侍郎崔光讀暮春羣臣應詔詩至勰詩髙祖乃為之改
一字曰昔祁奚舉子天下謂之至公今見勰詩始知中
令之舉非私也勰對曰臣露此拙方見聖朝之私賴蒙
神筆賜刋得有令譽髙祖曰雖琢一字猶是玉之本體
勰曰臣聞詩三百一言可蔽今陛下賜刋一字足以價
等連城勰表解侍中詔曰蟬貂之美待汝而光人乏之
秋何容方退也克念作聖庶必有資耳後幸代都次于
上黨之銅鞮山路旁有大松樹十數根時髙祖進繖遂
行而賦詩令人示勰曰吾始作此詩雖不七步亦不言
逺汝可作之比至吾所令就之也時勰去帝十餘步遂
且行且作未至帝所而就詩曰問松林松林經幾冬山
川何如昔風雲與古同髙祖大笑曰汝此詩亦調責吾
耳詔曰弟勰所生母潘早齡謝世顯號未加勰禍與身
具痛隨形起今因其展思有足悲矜可贈彭城國太妃
以慰存亡又除中書監侍中如故髙祖南討漢陽假勰
中軍大將軍加鼓吹一部勰以寵受頻煩乃面陳曰臣
聞兼親疏而兩並異同而建此既成文於昔臣願誦之
於後陳思求而不允愚臣不請而得豈但今古云殊遇
否人異非獨曹植逺羡於臣是亦陛下踐魏文而不顧
髙祖大笑執勰手曰二曹才名相忌吾與汝以道德相
親縁此而言無慙前烈汝但克己復禮更何多及髙祖
親講喪服於清徽堂從容謂羣臣曰彦和季豫等年在
蒙稚早登纓紱失過庭之訓並未習禮每欲令我一解
喪服自審義解浮疎抑而不許頃因酒醉坐脱爾言從
故屈朝彦遂親傳説將臨講坐慙戰交情御史中尉李
彪對曰自古及今未有天子講禮陛下聖叡淵明事超
百代臣得親承音㫖千載一時從征沔北賜帛三千匹
除使持節都督南征諸軍事中軍大將軍開府又詔曰
明便交敵可勑將士肅爾軍儀勰於是親勒大衆須臾
有二大鳥從南而來一向行宫一向府幕各為人所獲
勰言於髙祖曰始有一鳥望旗顛仆臣謂大吉髙祖戲
之曰鳥之畏威豈獨中軍之畧也吾亦分其一爾此乃
大善兵法咸說至明便大破崔慧景蕭衍其夜大雨髙
祖曰昔聞國軍獲勝每逢雲雨今破新野南陽及摧此
賊果降時潤誠哉斯言勰對曰水德之應逺稱天心髙
祖令勰為露布勰辭曰臣聞露布者布於四海露之耳
目必須宣揚威畧以示天下臣小才豈足大用髙祖曰
汝豈獨親詔亦為才達但可為之及就尤類帝文有人
見者咸謂御筆髙祖曰汝所為者人謂吾製非兄則弟
誰能辨之勰對曰子夏被嗤於先聖臣又荷責於來今
及至豫州髙祖為家人書於勰曰教風密微禮政嚴嚴
若不深心日勸何以敬諸每欲立一宗師肅我元族汝
親則宸極位乃中監風標才器實足師範屢有口勑仍
執沖遜難違清挹荏苒至今宗制之重捨汝誰寄便委
以宗儀責成汝躬有不遵教典隨事以聞吾别肅治之
若宗室有愆隱而不舉鍾罰汝躬綱維相厲庶有勸改
吾朝聞夕逝不為恨也勰翌日面陳曰奉詔令專主宗
制糾舉非違臣聞其身正不令而行其身不正雖令不
從臣處宗乏長㓜之順按物無國士之禮每因啓請已
蒙哀借不謂今詔終不矜免猶願聖慈賜垂蠲遂髙祖
曰汝諧往欽哉勰表以一嵗國秩職俸親恤以禆軍國
詔曰割身存國理為逺矣但汝亦我乃減已助國職俸
便停親國二事聽三分受一髙祖不豫勰内侍醫藥外
總軍國之務遐邇肅然人無異議徐謇當世之上醫也
先是假還洛陽及召至勰引之别所泣涕執手而謂之
曰君今世元化至尊氣力危惙願君竭心專思方治若
聖體日康令四海有賴當獲意外之賞不然便有不測
之誅非但榮辱乃存亡由此君其勉之左右見者莫不
嗚咽及引入謇便欲進治勰以髙祖神力虚弱唯令以
食味消息勰乃密為壇於汝水之濵依周公故事告天
地顯祖請命乞以身代髙祖翌日有瘳損自懸瓠幸鄴
勰常侍坐輿輦晝夜不離於側飲食必先嘗之而後手
自進御車駕還京會百寮於宣極堂行飲至策勲之禮
命舍人宣㫖勰翼弼六師纂戎荆楚沔北之勲每毗廟
算從討新野有克城之謀受命鄧城至大捷之効功為
羣將之最也别當授賞不替厥庸髙祖謂勰曰吾與汝
等早罹艱苦中逢契濶每謂情義隨事而疎比纒患經
嵗危如寒葉非汝孔懐情敦忠孝孰能動止躬親必先
藥膳每尋此事感思殊逺勰悲泣對曰臣等宿遭不天
酷恨長世賴陛下撫育得參人伍豈謂上靈無鑒復使
聖躬違和萬國所懸蒼生繫氣寢興之勞豈申荼蓼以
破慧景等勲增邑五百戸又詔曰朕形疲稚年心勞長
嵗積思成痾頓發汝潁第六弟勰孝均周弟感侔姬旦
遺食捨寐動止必親敦醫勸膳誠力俱竭致兹保康實
賴同氣又秉務緝政百司是憑綱維折衷萬揆獲濟撫
師於霖浩之辰處戎於荐逼之日安外靜内功臣大道
侍省之績可以孔懐無褒翼亮之勤實乃勲存社稷宜
有酬賞以旌國功可増邑一千户勰辭曰臣受遇縁親
榮枯事等以此獲賞殊乖情願乞追成㫖用息謗言詔
曰汝在私能孝處公必忠比來勤憂足布朝野但可祇
膺尋以勰為司徒太子太傅侍中如故俄而蕭寳卷將
陳顯達内寇髙祖復親討之詔勰使持節都督中外諸
軍事總攝六師是時髙祖不豫勰辭曰臣侍疾無暇六
軍須有所託事不兩興情力又竭更請一王總當軍要
髙祖曰戎務侍疾皆憑於汝牽痾如此吾深慮不濟安
六軍保社稷者捨汝而誰何容方便請人以違心寄宗
袥所賴唯在於汝諸葛孔明霍子孟異姓受託而况汝
乎行次淯陽髙祖謂勰曰吾患轉惡汝其努力車駕至
馬圈去賊營數里顯達等出戰諸將大破之勰部分諸
軍將攻賊壘其夜奔退髙祖疾甚謂勰曰修短命也死
生大分今吾氣力危惙當成不濟矣雖敗顯達國家安
危在此一舉社稷所仗唯在汝身霍子孟以異姓受付
况汝親賢可不勉也勰泣曰士於布衣猶為知已盡命
况臣託靈先皇聨暉陛下誠應竭股肱之力加之以忠
貞但臣出入喉膂每跨時要及於寵靈輝赫聞之遐邇
復參宰匠機政畢歸震主之聲見忌必矣此乃周旦遁
逃成王疑惑陛下愛臣便為未盡始終之美臣非所以
惡華捐勢非所以辭勤請逸正希仰成陛下日鏡之明
下念愚臣忘退之禍髙祖久之曰吾尋思汝言理實難
奪乃手詔世宗曰汝第六叔父勰清規懋賞與白雲俱
潔厭榮捨紱以松竹為心吾少與綢繆提擕道趣每請
解朝纓恬真邱壑吾以長兄之重未忍離逺何容仍屈
素業長嬰世網吾百年之後其聽勰辭蟬捨冕遂其冲
挹之性無使成王之朝飜疑姬旦之聖不亦善乎汝為
孝子勿違吾勑及髙祖崩于行宫遏祕喪事獨與右僕
射任城王澄及左右數人為計奉遷髙祖於安車中勰
等出入如平常視疾進膳可決外奏累日達宛城乃夜
進安車於郡廳事得加斂櫬還載臥輿六軍内外莫有
知者遣中書舍人張儒奉詔徵世宗會駕梓宫至魯陽
乃發喪行服世宗即位勰跪授髙祖遺勑數紙咸陽王
禧疑勰為變停在魯陽郡外久之乃入謂勰曰汝非但
辛勤亦危險至極勰恨之對曰兄識髙年長故知有夷
險彦和握蛇騎虎不覺艱難禧曰汝恨吾後至耳自髙
祖不豫勰常居中親侍醫藥夙夜不離左右至於衣帶
罕解亂首垢面帝患久多忿因之以遷怒勰每被誚詈
言至厲切威責近侍動將誅斬勰承顔悉心多所匡濟
及髙祖昇遐陳顯達奔遁始爾慮凶問洩漏致有逼迫
勰内雖悲慟外示吉容出入俯仰神貌無異及至魯陽
也東宫官屬多疑勰有異志竊懐防懼而勰推誠盡禮
卒無纎介勰上髙祖諡議謹案諡法協時肇享曰孝五
宗安之曰孝道德博聞曰文經緯天地曰文仰惟大行
皇帝義實該之宜上尊號為孝文皇帝廟曰髙祖陵曰
長陵世宗從之既葬世宗固以勰為宰輔勰頻口陳遺
㫖請遂素懐世宗對勰悲慟每不許之勰頻煩表聞辭
義懇切世宗難違遺勑遂其雅情猶逼以外任乃以勰
為使持節侍中都督冀定幽瀛營安平七州諸軍事驃
騎大將軍開府定州刺史勰仍陳讓又面申前意世宗
固執不許乃述職尚書令王肅等奏臣等聞旌功表德
道貴前王庸勲親親義髙盛典是故姬旦翼周光宅曲
阜東平宰漢寵絶列蕃彭城王勰景思内昭英風外發
協廓乾規埽氛漢沔屬先帝在天鳳旌旋斾靜一六師
肅寧南服登聖皇於天衢開有魏之靈祐論道中鉉王
猷以穆七德丕宣九功在詠臣等參詳宜增邑一千五
百户詔曰覽奏倍増崩絶未足以上酬勲德且可如奏
勰頻表固讓世宗許之世宗與勰書曰恪奉辭暨今悲
戀哽咽嵗月易逺便迫暮冬每思聞道奉承風教父既
辭榮閑外無容頓違至德出蕃累朔荒馳寔深今遣主
書劉道斌奉宣悲戀願父來望必當屆京展洩哀窮指
不云逺勰乃朝於京師景明初蕭寳卷豫州刺史裴叔
業以壽春内屬詔勰都督南征諸軍事餘官如故與尚
書令王肅迎接壽春詔曰五教治樞古難其選自非親
賢兼切莫應斯舉王以明德懋親任屬保傅出居蕃陜
入御衮章内外克諧民神攸屬今董率戎麾威號宜重
可復授司徒以光望實又詔勰以本官領揚州刺史勰
簡刑導禮與民休息州境無虞遐邇安靜揚州所統建
安戍主胡景畧猶為寳卷拒守不下勰水陸討之景畧
面縛出降自勰之至壽春東定城戍至於陽石西降建
安山蠻順命斬首獲生以數萬計進位大司馬領司徒
餘如故增邑八百戸又寳卷遣將陳伯之屯於肥口胡
松又據梁城水軍相繼二百餘里勰部分將士分攻諸
營伯之胡松率衆出戰諸將擊之斬首九千俘獲一萬
伯之等僅以身免屯於烽火勰又分命諸將頻戰伯之
計窮宵遁淮南平詔曰王戚尊上輔德勲莫二孤心昧
識訓保攸憑比以壽春初開鎮壓任重故令王親董元
戎逺撫淮外冐兹炎蒸衡蓋飄颻經畧踰時必有虧損
淹違詣覿夙夜係情兼制勝宣規威効兼著公私允稱
義所欽嘉雖凱旋有期無申延屬可遣給事黃門侍郎
鄭道昭就彼祗勞徴勰還朝勰政崇寛裕絲毫不犯淮
南士庶追其餘惠至今思之初勰之定壽春也獲蕭寳
卷汝隂太守王果豫州治中庾稷等數人勰傾衿禮之
常參坐席果承閒進曰果等契濶生平皓首播越顧瞻
西夕餘光幾何今遭聖化正應力兹愚老申展尺寸但
在南百口生死分張乞還江外以申德澤勰矜而許之
果又謝曰殿下賜處有過國士果等今還仰負慈澤請
聽仁駕振旅反跡江外至此乃還其為逺人所懐如此
勰至京師世宗臨東堂引見詔勰曰比鳳凰未一(疑/)蒼
黎二化故仰屈尊謨綏懐邊附而寇豎昏迷敢鬬淮楚
叔父英畧髙明應機殄定凱旋今辰伏慰悲佇勰謝曰
臣忝充戎帥撫安新故而不能宣武導恩威懐遐邇致
小豎伯之驅率蟻徒侵擾邊堡非唯仰慙天顔實亦俯
愧朝列春秋責帥臣實當之賴陛下慈深捨過故使愚
臣獲免罪責勰頻表辭大司馬領司徒及所増邑乞還
中山有詔不許乃除録尚書侍中司徒如故固辭不免
勰雅好恬素不以勢利嬰心髙祖重其事幹縶維不許
雖臨崩遺詔復世宗留連每乖情願常悽然歎息以詔
㫖殷勤僶俛應命時咸陽王禧漸以憍矜頗有不法北
海王詳隂言於世宗世宗深忌之又言勰大得人情不
宜久在宰輔勸世宗遵髙祖遺勅禧等又出領軍于烈
為恒州非烈情願固彊之烈深以為忿烈子忠嘗在左
右密令忠言於世宗云諸王等意不可測宜廢之早自
覽政時將礿祭王公並齋於廟東坊世宗遣于烈將宿
衛壯士六十餘人召禧勰詳等引入見之於光極殿世
宗謂勰曰頃來南北務殷不容仰遂冲操恪是何人而
敢久違先勑今遂叔父髙蹈之意勰謝曰先帝不以臣
虚薄曲垂罔已之澤出入綢繆公私無捨自陛下龍飛
九五屢求解落既為宰輔所抑亦不為陛下所許先歲
夏中重塵天聽時蒙優借出為定州往年還洛陽勑總
戎淮肥雖無功効幸免罪戾云歸未幾復委臣以非㨿
之任臣頻煩干請具簡聖聽陛下孝深無改仰遵先詔
上成睿明之美下遂微臣之志感惟今往悲喜交深乃
詔曰王宿尚閑静志捐世務先帝愛亮之至弗奪此情
遺勑炳然許遂沖退雅操不移朕亦未敢違奪今乃釋
位歸第丘園是營髙尚之節確爾貞固賁履之操邈焉
難追而王宅初構財力多闕成立之期歲月莫就可量
遣工役分給材瓦禀王所好速令制辦務從簡素以稱
王心勰因是作蠅賦以諭懐惡讒構也又以勰為太師
勰遂固辭詔曰蓋二儀分象君臣之位形焉上下既位
唱和之義生焉自古統天位主曷嘗不賴明師仗賢輔
而後燮和隂陽彝倫民物者哉往而不返者先民誠有
之斯所謂獨善其身而亂大倫山林之士耳賢人君子
則不然也屈已以安民艱身以濟物所謂以先知覺後
知同塵而與天下俱潔者也朕猥以冲年纂臨寳歴實
賴叔父匡濟之功誠宜永兼將相以綱維内外但逼奪
先㫖憚違冲挹俛志割心以遂髙素自比水旱乖和隂
陽失序是以屈王論道庶燮兹玉燭且師宰從容無廢
清尚故周旦復辟而居之尚父期頤以終位王義兼家
國理絶獨髙可遣侍中敦諭世宗又修家人書於勰曰
恪言奉還告承猶執冲遜恪實闇寡政術多粃匡弼之
寄仰屬親尊父德望兼重師訓所歸豈得近遺家國逺
崇清尚也便願紆降時副傾注之心勰不得已而應命
世宗後頻幸勰第及京兆廣平暴虐不法詔宿衛隊主
率羽林虎賁幽守諸王於其第勰上表切諫世宗不納
勰既無山水之適又絶知己之遊唯對妻子鬱鬱不樂
議定律令勰與髙陽王雍八座朝士有才學者五日一
集參論軌制應否之宜而勰夙侍髙祖兼聰達博聞凡
所裁決時彦歸仰加以美容貌善風儀端嚴若神折旋
合度出入言笑觀者忘疲又加侍中勰敦尚文史物務
之暇披覧不輟撰自古帝王賢達至於魏世子孫三十
卷名曰要畧小心謹慎初無過失雖閑居宴處亦無慢
色惰容愛敬儒彦傾心禮待清正儉素門無私謁性仁
孝言於朝廷以其舅潘僧固為冀州樂陵太守京兆王
愉構逆僧固見逼從之尚書令髙肇性既兇愎賊害賢
俊又肇之兄女入為夫人順皇后崩世宗欲以為后勰
固執以為不可肇於是屢譛勰於世宗世宗不納因僧
固之同愉逆肇誣勰北與愉通南招蠻賊勰國郎中令
魏偃前防閤髙祖珍希肇提攜構成其事肇初令侍中
元暉以奏世宗暉不從令左衛元珍言之世宗訪之於
暉暉明勰無此世宗更以問肇肇以魏偃祖珍為證世
宗乃信之永平元年九月召勰及髙陽王雍廣陽王嘉
清河王懌廣平王懐及髙肇等入時勰妃方産勰乃固
辭不赴中使相繼不得已乃令命駕意甚憂懼與妃訣
而登車入東掖門度一小橋牛不肯進遂擊之良久更
有使者責勰來遲乃令去牛人挽而進宴於禁中至夜
皆醉各就别所消息俄而元珍將武士齎毒酒而至勰
曰吾忠於朝廷何罪見殺一見至尊死無恨也珍曰至
尊何可復見王但飲酒勰曰至尊聖明不應無事殺我
求與告我罪者一對曲直武士以刀鐶築勰二下勰大
言曰皇天忠而見殺武士又以刀鐶築勰勰乃飲毒酒
武士就殺之向晨以褥裹屍輿從屏門而出載屍歸第
云王因飲而薨勰妃李氏司空沖之女也號哭大言曰
髙肇枉理殺人天道有靈汝還當惡死及肇以罪見殺
論者知有報應焉世宗為舉哀於東堂給東園第一祕
器朝服一襲賻錢八十萬布二千匹蠟五百斤大鴻臚
護喪事勰既有大功於國無罪見害百姓寃之行路士
女流涕而言曰髙令公枉殺如此賢王在朝貴賤莫不
喪氣追崇假黄鉞使持節都督中外諸軍事司徒公侍
中太師王如故給鑾輅九旒虎賁班劒百人前後部羽
葆鼓吹輼輬車有司奏太常卿劉芳議勰諡曰王挺德
弱齡誕資至孝睿性過人學不師授卓爾之操發自天
然不羣之美㓜而獨出及入參政務綸綍有光爰登中
鉉敷明五教漢北告危皇赫問罪王内親藥膳外總六
師及宫車晏駕上下哀慘奮猛銜戚英畧潜通翼衛靈
輿整戎振斾歴次宛謝迄于魯陽送往奉居無慙周霍
禀遺作輔逺至邇安分陜恒方流詠燕趙廓靖江西威
懾南越入釐百揆庶績咸熙履勤不憚在功愈挹温恭
愷悌忠雅寛仁興居有度善終篤始髙尚厥心功成身
退義亮聖衷美光世典依諡法保大定功曰武善問周
達曰宣諡曰武宣王及莊帝即位追號文穆皇帝妃李
氏為文穆皇后遷神主於太廟廟稱肅祖語在臨淮王
彧傳前廢帝時去其神主
嫡子劭字子訥襲封善武藝少有氣節肅宗初蕭衍遣
將犯邊劭上表曰偽豎遊魂闚覦邊境勞兵兼時日有
千金之費臣仰藉先資紹饗厚秩思以埃塵用禆山海
臣國封徐州去軍差近謹奉粟九千斛絹六百匹國吏
二百人以充軍用靈太后嘉其至意而不許之起家宗
正少卿又除使持節假散騎常侍平東將軍青州刺史
于時齊州民劉均房頃等扇動三齊蕭衍遣將彭城郡
王辯等騷擾邊陲劭頻有防拒之効孝昌末靈太后失
德四方紛擾劭遂有異志為安豐王延明所啓乃徵入
為御史中尉莊帝即位尊為無上王尋遇害河隂追諡
曰孝宣皇帝妻李氏為文恭皇后有二子
韶字世胄襲武定末司州牧齊受禪爵例降
韶弟襲字世紹武定初封武安王邑一千户武定末中
書侍郎齊受禪爵例降
劭兄子直字方言少知名為清河文獻王所賞愛起家
除散騎侍郎轉中書侍郎後除通直散騎常侍遷給事
黃門侍郎靈太后詔曰故太師彭城武宣王道隆德盛
功髙微管協契先朝導揚末命扶痾濟難効漢北之誠
送往奉居盡魯南之節宗社賴之以安皇基由之永固
而謙光守約屢撝增邑之賞辭多受少終保初錫之封
非所謂追舊報恩念勲酬德者也可以前後所封戸别
封三子為縣公食邑各一千戸庶以少慰仁魂微申朝
典子直封真定縣開國公出為冠軍將軍梁州刺史未
幾遇患優游南鄭無他政績徵還京師病卒贈散騎常
侍安南將軍都官尚書冀州刺史孝莊踐阼追封陳留
王邑二千戸贈假黄鉞太師大司馬太尉加前後部羽
葆鼓吹
子寛字思猛襲王爵除散騎常侍平南將軍尋除侍中
撫軍將軍永安三年尒朱兆害之於晉陽無後國除出
帝初追贈使持節散騎常侍都督青齊濟三州諸軍事
衛大將軍青州刺史重贈司徒公
弟剛字金明荘帝初封浮陽王邑千户武定末宗正少
卿齊受襌爵例降
剛弟質荘帝初林慮王邑千户永安三年薨出帝時贈
車騎大將軍左光禄大夫儀同三司
劭弟子正羙貌性寛和肅宗初封霸城縣公邑一千戸
歴散騎侍郎太常少卿莊帝即位除尚書令封始平王
與兄劭俱遇害贈假黃鉞侍中都督中外諸軍事大將
軍録尚書事相王如故鸞輅九旒黄屋左纛前後部羽
葆鼓吹虎賁班劒一百人諡曰貞
子欽字世道襲武定中散騎侍郎齊受禪爵例降
史臣曰武宣王孝以為質忠而樹行文謀武畧自得懐
抱綢繆太和之世豈徒然哉至夫在安處危之操送往
事居之節周旦匪他之義霍光異姓之誠事兼之矣功
髙震主徳隆動俗間言一入卒不全志嗚呼周成漢昭
亦未易遇也
　
　
　
　
　
　
　魏書卷二十一下
　魏書卷二十一下考證
彭城王勰傳􁏪情始暢○􁏪一本作觴
從討新野○新一本誤薪今改正
行次淯陽○淯一本作育
劭兄子直○本書目録彭城王勰下注子劭子直子正
　今上文云嫡子劭字子訥下文云劭弟子正則劭屬
　子直嫡弟也
　
　
　
　
　
　
　
　
　魏書卷二十一下考證
