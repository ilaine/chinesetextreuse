
　宋史全文卷二十二上
　　宋髙宗十六
辛未紹興二十一年春正月丁酉詔翰林局醫生并奏
試人並令試經義十二道以六通為合格與補翰林醫
學　二月丁未詔知郢州喬大觀州學敎授徐維並衝
替自今不得與堂除上謂秦檜曰趙鼎所引用多非其
人檜曰范冲中間修哲宗皇帝實錄委有妨嫌上曰祖
宗時不委當時遷謫官修史恐有謗言以欺後世也
廣南西路轉運判官陳璹知靜江府初朝廷命廣西帥
臣即横山寨市馬於羅殿白把大理諸蠻歲捐黄金五
鎰白金三百斤錦二百絁四千亷州鹽二百萬斤而得
馬千有五百匹良馬髙五尺率直中金五鎰他以是為
差每五十匹為綱選使臣部送至行在不顛斃於道則
有賞璹始令官支脚錢選使臣運鹽若及十萬斤即
與部良馬一綱至行在　甲寅夜雨雹　乙卯詔諸州
各置惠民局　壬戌簽書樞密院事巫伋充大金祈請
使請歸皇族等事　提舉江州太平興國宫魏矼卒於
衢州自秦檜用事士大夫平日少失其意禍輒不測當
始議和時矼與檜異論檜嘗欲除近郡矼遜辭不就奉
祠十餘年寓居常山僧舍一室蕭然卒免於禍焉初趙
鼎既謫居嘗謂其客方疇曰自鼎再相除政府外所引
從官如常同胡寅張致逺張九成潘良貴吕本中魏矼
皆有士望異日決可保其無他其後諸人流落之久雖
死不變疇乃信服　三月丁亥上曰州縣多催理積欠
民間重困朕頃在京東親覩其害可令户部照年分蠲
放　夏四月庚戌禮部侍郎知貢舉陳誠之等言攷到
博學宏詞科合格人下等監潭州南嶽廟莫中臨安府
錢塘縣主簿葉謙詔並與堂除　閏四月甲戌王揚英
知泰州揚英自尚書郎斥去意望還朝㑹秦檜父病乃
上書薦熺為相於是檜以郡處之　丙子上策試南省
舉頭鄭聞已下於射殿制策曰朕承中興之運任撥亂
之責所賴於有官君子者為至切矣顧狃於聞見小慧
相先謂了官事為癡謂履忠信為拙以括囊為深計以
首鼠為圎機何灑濯可以革舊俗何陶染可以成美化
舉人趙逵對策略曰葢自藝祖即位尊禮趙普以為社
稷臣重其權信其人雖一時舉職如雷驤不能間也顯
然示天下以好惡之所在磨以歲月使天下之士洗濯
自新風俗一變又曰廊廟大臣有質正不撓者出身捍
難作多士之氣以摧折倉卒之變維持至今此道不墜
今陛下已尊任其人矣是宜明諭天下以好惡所在而
又有以振厲之每進一人惟其癡惟其拙每退一人惟
其深計惟其圎機則天下之士庶幾稍知向方然臣尚
有私憂過計者慮陛下尊所聞之不堅異時或有言今
之癡者為真癡今之拙者為真拙今之深計者為有德
今之圎機者為有謀而陛下疑雖聖主在上賢臣輔相
臣不敢謂安靜之福如今日詳定官擬逵第五上覽策
謂有古文氣乃擢為第一遂賜逵等四百四人及第出
身先是潼川府路提㸃刑獄公事楊椿被檄考四川類
省試策問方今君臣同德之懿因論漢文帝不任賈誼
為公卿等事舉人張震答策言文帝屈已和親而誼欲
以表餌繫單于此不適時之論又言主上淵黙思道上
天眷祐為生賢佐一德之誠克享天心椿定為榜首檜
大善之及唱名震居第四　戊子特奏名進士昌永等
五百三十一人武舉進士湯鷽等六人授官有差　五
月乙丑秦檜奏欲令國子監復刻五經三史上曰其他
闕書亦令次第雕板雖重有所費亦不惜也　六月癸
酉上曰近有進易說者以為易非卜筮之書自古以易
筮春秋多載其事易有聖人之道四卜筮乃其一豈可
以易占為非　秋七月壬寅都大主管成都等路茶馬
監牧公事符行中總領四川財賦軍馬錢糧行中嘗欲
増簡州鹽筴以其事屬雅州軍事推官李燾燾力拒之
張浚謂有臺諫風燾丹陵人初第進士調華陽簿未上
讀書龍鶴山之巽巖㑹詔舉賢良張燾見其所著五十
策善之然不果薦　丁巳宰執奏茶鹽法成書上曰法
已定當令久逺遵守往時隨事變更雖可趣辦目前日
後入納稀少非善計也　遂寧府言自紹興十七年至
二十年嘉禾瑞麥歲不絶凡一百有六　辛未提舉詳
定一司敕令秦檜等上重修京湖淮浙京西路茶鹽敕
令格式二百六十卷　八月壬申揚武翊運功臣太傅
鎮南武安寧國軍節度使充醴泉觀使咸安郡王韓世
忠為太師致仕是日世忠薨於賜第年六十三始世忠
得疾將吏問疾卧内世忠曰吾以布衣百戰致位公王
賴天之靈得全首領卧家而没諸君尚哀其死耶世忠
少時為省倉負米之役慓悍絶人不用鞭轡能騎生馬
駒家貧無生業嗜酒豪縱不拘繩檢人呼為潑韓五有
日者席某嘗言世忠當作三公世忠怒其侮已痛毆之
年十八始隸軍籍挽強馳射勇冠軍中其制兵器凡今
跳澗以習騎洞貫以習射狻猊之鍪連鎖之甲斧之有
掠陣弓之有克敵皆世忠遺法嘗中毒矢洞骨則以強
弩拔之十指僅全四不能動身被金瘡如刻畫晚以公
王奉朝請絶口不言功名自罷政居都城髙卧十年若
未嘗有權位者而偏裨部曲往往致身通顯節鉞相望
歲時造門類皆謝遣獨好浮圖法自號清涼居士於時
舉朝憚秦檜權力皆附麗為自全計世忠於班列一揖
之外不復與親逮薨有詔選日臨奠檜遣中書吏韓瑊
以危語脅其家於是其家辭而止追封通義郡王其子
直敷文閣彦直直袐閣彦樸彦質彦古皆進職二等孫
右承奉郎挺杖並袐閣賜五品服　九月戊戌朔大理
寺主簿丁仲京面對論贍學公田多為形勢之家侵占
請佃望詔提舉官覺察上謂大臣曰緣不度僧常住多
有絶産其令户部併撥以贍學既而本部乞令提舉司
置籍拘管其無敕額菴院亦依此施行從之　辛丑夜
雷　丁巳増築景靈宫用韓世忠賜第為之　簽書樞
密院事巫伋自金國使還(趙性之曰巫伋作祈請使而/無祈請之詞投書而已議者)
(謂不識字之承/局可優為也)　冬十月甲戌上幸清河郡王張俊第
壬午制拜俊太師　癸未秦檜奏臨安給匄者錢米自
歲十一月為始上曰此事所濟甚大苦寒之時貧者遂
得以活也普安郡王時在藩邸每遇天寒雨雪淹久都
下居民有甚貧而無所得食者必命輟俸米以賑之歲
以為常　甲午王伯淮知臨江軍代還言清江縣有苗
稅錢四十餘貫苗米四百餘碩人煙田産並在筠州髙
安縣上頃苗稅在經界法謂之窵佃在鄉村謂之包套
未經界之前尚可追理經界既定兩縣名隨産經量承
認本鄉元額稅苗則清江有稅無田髙安有田無稅又
兩縣一時結局清江不免以無田之稅増均於元額之
田髙安即以無稅之田減均於元額之稅是髙安得偏
輕之利清江得偏重之害矣望下諸路究實改正詔委
本路轉運判官盧奎先是淳化中建筠州之瀟灘鎮為
郡割髙安之兩鄉以隸之繇是有交鄉窵佃之弊　左
中奉大夫王居正卒秦檜之初相也居正時為修注嘗
白上以檜作相前所言皆不讎檜憾之及檜專國居正
畏禍屏居常州時事一不掛口檜猶奪其職奉祠十餘
年　十一月戊戌主管台州崇道觀程敦厚直徽猷閣
敦厚獻紹興聖德詩極言和戎之效又獻秦檜詩有誕
生聖相扶王室之語乃有是命　庚戌參知政事余堯
弼罷　壬子詔諸路公私房廊白地錢並減半　乙卯
黄子游知池州還言農田水利上謂大臣曰聞陂田多
為人侵占可令有司措置毋妨衆用翌日進呈上曰須
常平官得人若監司得人事無不濟近時監司多端坐
不出提㸃刑獄職在平反尤當徧臨所部宜戒飭之
十二月尚書司封貟外郎王葆言民間多銷銅錢為器
利率五倍乞禁約詔申嚴行下　壬申夜雷　庚辰雪
時上以雪未應期遣人禱太一祠雪遂作　癸未户部
貟外郎李濤面對論近置諸州惠民局慮四方藥方差
誤望以監本方書印給從之
　(輪官面對正欲聞朝廷之利害天下之休戚今以權/姦在位不言其當春禁樵捕則言惠民局藥方差誤)
　(所言僅及此而稍涉時政則禁不敢發口是則/果何取於輪對哉人言不通國事從可知矣)
壬申紹興二十二年春正月己亥雷　二月壬午詔建
祚德廟於臨安府尋進封程嬰為強濟公公孫杵臼為
英畧公韓厥為啓佑公升為中祀　三月丁酉右承務
郎王之奇之荀並特除名之奇送梅州之荀追所有官
送容州並編管二人皆庶之子上因言庶為人凶悖深
沮休兵之議幾誤國事　壬寅提舉台州崇道觀葉三
省落職筠州居住監臨安府作院王逺除名髙州編管
先是三省嘗與趙鼎王庶通書力詆休兵之議明州進
士陳燾得其真蹟并逺遺三省猶子書上之詔送大理
上曰此不可不懲庶後來者知畏乃有是命　己酉秦
檜曰今内外無事所乏者循吏爾上曰然守令非人不
可不治若置而不問則全無忌憚矣上又曰錢穀大計
亦要户部得人朕觀徽宗朝户部之職多自發運轉運
使擢用葢以經歴民事諳練財賦故也　癸亥宰執進
呈大理寺主簿丁仲京面對劄子論逺方州縣預借人
户稅租有借及一二年者其間復以本色紐折見錢價
又倍之輸納稍緩加以嚴刑上曰此多是州郡妄用若
撙節不至如此可申嚴行下如違令監司按劾御史臺
彈奏　夏四月己巳司農寺主簿盛師文面對論頃嘗
指揮州縣貧乏之家生男女不能贍養者每人支錢四
千後改支義倉米一碩然近如臨安市井窮民未聞有
得斗米千錢者况於鄉村與夫窮僻鎮聚望申嚴舊令
戒以舉行從之　丙子簽書樞密院事巫伋罷伋與秦
檜居同鄉一日檜在都堂偶問伋云里中有何新事伋
不敢對徐云近有一術士自鄉里來頗能論命檜色變
謂伋曰是人言公何日拜相伋皇恐而罷章厦聞之即
劾伋隂懷異意以摇國是林大鼐亦奏伋黷貨營私於
是並遷二人而伋提舉江州太平興國宫辛巳拜厦為
簽書樞密院事
　(講義曰巫伋術士之對葢恐輒及時事以觸檜之怒/故舉泛然不切之事聊以塞責云爾而檜勃然變色)
　(遽嗾使言路逐之惟恐他人攘已之位雖檜之猜狠/忌克不近人情然亦可以為依阿取容諂事權貴者)
　(之戒/矣)
　五月辛丑右諫議大夫林大鼐言比來遐方多有健
訟之人州縣漕憲未結絶則伸寃於部於臺於省官司
必與之移送重定外方往往觀望為之變易曲直欲今
後所訟曽經結絶官司須具情與法敘述定奪因依謂
之㫁由人給一本厥有番異仰繳所給㫁由於狀首不
然不受理使官司得以參照批判將來事符前㫁即痛
與懲治亦無訟之一策也從之　襄陽大水平地丈五
尺漢水冒城而入知府事榮薿乘桴得免　容州奏野
蠶成繭　六月戊子上謂大臣曰檢鼓兩院近日絶少
論利害文字恐有阻節可下所屬檢察　尚書禮部侍
郎陳誠之以母憂去先是秦檜嘗諭誠之曰事有所聞
可以片紙見諭葢檜方用告訐以擢人材誠之不領其
意以此頗忤檜左朝散郎張九成時謫居南安軍或問
九成曰近日士大夫氣殊不振曽無一言及天下事者
豈皆無人材邪九成曰大抵人才在上之人作成若摧
折之則此氣亦索有道之士不任其事安肯自辱哉秦
公方斥異已大起吿訐此其勢欲殺賢者然未必不反
激人之言子姑俟之　知瀘州馮檝卒檝以傅㑹和議
故為秦檜所厚帥本路者凡八年　秋七月甲辰將作
監主簿孫祖壽面對言祖宗格法尤重親民之官近歲
格應薦舉者既未必能一一知人而生弊日滋遂有踰
越舉貟之數重發奏牘以掠虛惠其被舉者往往爭先
到部密賂胥吏放散舉主以絶後至甚至於昧其所知
公納厚賄使守節寒士甘心遐遺其違聖化敗士風也
明矣欲望申飭有司増重法令有犯必行詔刑部申嚴
行其受賂一節立法申尚書省其後本部請以受所監
臨財物論著為令從之　八月丁亥提舉台州崇道觀
趙子彦卒於是恩平郡王璩以憂去官　九月丁卯左
朝奉郎周楙言前任知蘄州從士民之請修復河隄以
捍水勢工費已具望委州縣就農隙興役上可其請因
謂大臣曰不獨蘄州凡沿淮有當備水患去處悉令曹
臣同守臣措置　己酉殿中侍御史兼崇政殿說書宋
樸為侍御史樸甫受命即劾簽書樞密院事章厦詔厦
提舉江州太平興國宫　乙卯致仕劉一止上中興聖
德詩擢敷文閣待制　冬十月甲戌御史中丞宋樸簽
書樞密院事樸自撫州學官召還甫踰年而執政　庚
辰詔責授建寧軍節度副使昌化軍安置李光依已降
指揮永不檢舉知台州蕭振池州居住從政郎楊煒特
貸命追毁出身送萬安軍編管初光既參大政煒以朝
廷和議為非作書欲獻光先見振言其意光不答及是
振知台州煒為黄巖令政頗有聲振遂薦煒改秩又移
書浙東提刑秦昌時同薦之昌時檜猶子也不許煒在
官鉏治凶惡無所貸俄縣吏得煒書有詆檜語昌時聞
於朝詔送大理寺仍大索煒家得所草萬言書語益切
煒具伏刑寺奏煒當死上特宥之　十一月辛丑知常
州錢周材獻紹興聖德詩詔周材充集英殿修撰　癸
卯左朝奉郎凌景夏知筠州景夏在館士與秦檜異論
閑居凡十餘年　戊申合祀天地於南郊赦天下　丁
已太府卿兼權户部侍郎徐宗說權尚書户部侍郎宗
說頗有心計吏不能欺然附秦檜以至從官常為檜營
田産時人月宗說為莊客　戊午知建康府楊愿薨先
是愿守宣城其表弟王炎調蘄水令往見之醉中偶謂
愿曰昔嘗於吕丞相處得公頃歲所通書其間頗及秦
丞相之短尚記憶否愿聞之色如死灰自是留炎不得
去始患之㑹愿移守金陵燕監司大合樂守卒皆怠炎
即青溪得客舟而去愿覺既失炎憂撓成疾至是薨
十二月福州舊法民歲輸錢而受鹽於官其後不得鹽
而輸錢如故民多私鬻而官亦不問至是張宗元知州
事始再摧鹽犯法者滋多人不以為便安撫司屬官胡
憲上書於宗元告以為政大體宗元不恱久之憲請嶽
祠而去
癸酉紹興二十三年春正月己亥致仕髙閌卒閌退居
明州秦檜欲卜其向背因其鄉人姚孚者達意於閌欲
以弟之女予其子閌辭之遂致其仕絶口不言時政杜
門觀書卒免於禍云　戊午知鎮江府王循友移知建
康府(趙性之曰王循友乞加秦檜九錫雖不行俄自知/鎮江遷知建康府識者不敢言惟以目相視而已)
　二月辛未改䖍州為贑州貢水至城東北與章水合
故名焉　三月癸卯知南外宗正事士珸言宗子善軫
在學實及二年文藝卓然衆所推譽乞免文解一次上
曰近日宗子多讀書誠可喜也　戊申左朝請郎范彦
輝追毁出身除名勒停送荆門軍編管初彦輝為太府
寺丞嘗作夏日久隂詩云何當日月明痛洗蒼生病殿
中侍御史魏師遜奏彦輝隂懷異意謗訕朝廷法寺鞫
實故有是命　癸丑江南西路轉運司主管文字王歴
候令任成資日優與陞擢差遣歴居撫州恃秦檜之勢
淩奪百姓田宅甚於寇盜江西人苦之　夏四月辛巳
詔諸州編管羈管人聞比來囚禁鎖閉甚於配隸可令
遵守成憲　乙酉詔利州歲鑄錢以九萬緡為額視舊
額減五分之二仍並鑄折二錢　六月己未王之道通
判安豐軍之道以上疏言兵故坐黜者十四年　辛酉
上謂大臣曰近日霖雨所在民田有被水患者可下州
縣遣官檢放苗稅　壬戌國子監丞吳武陵面對乞申
嚴荆湖福建士民不舉子之禁令保伍更相覺察月上
娠産之數於官兼申給錢之令詔監司丁寧州縣悉意
奉行其有顯績去處保明申奏推賞　己卯潼川大水
涪江漲庚辰𤣥武江漲水四面懷城奄至人方惶駭爭
保城西牛頭山寺山趾大溪橋壞水大至平地丈五尺
死者甚衆　秋七月辛卯諸王宫大小學敎授王綸面
對乞委有司將先聖從祀之士詳加蒐括自國子監為
始重行彩繪以其式鏤板遍下諸郡縣詔送禮部　庚
戌右諫議大夫史才言浙西民田最廣而平時無甚害
之憂者太湖之利也數年以來瀕海之地多為軍下兵
卒侵據為田隊伍既衆易於施工累土増髙長隄彌望
名曰垻田旱則據之以溉而民田不沾其利水則逺近
汎濫不得入於湖而民田盡没矣欲望委本路監司躬
行究治盡復太湖舊迹使軍民各安其職田疇盡蒙其
利從之　八月己酉鄭康佐知惠州代還言陛下臨御
以來詔令為民而下者十常八九所以天祐一德民懷
有仁然親民莫如守令按察莫如監司若監司巡歴或
不周徧則遐方僻壌郡邑官吏循習弛怠奉行必有不
謹者望申飭攸司自中興以來省刑罰薄稅斂凡恤民
寛厚之詔令編類成書以賜守令仍令監司歲内分巡
所部要務周備以察奉行詔令之當否官吏之勤惰庶
幾咸思振舉庶職惠養黎元以稱勵精求治之意詔令
敕令所編類　丙戌薛仲邕為大理司直仲邕曹泳之
甥故秦檜用之　是月諸路發解舉人而右文殿修撰
秦塤當就兩浙轉運司取應檜親黨或謂平江府觀察
推官蕭燧曰秋試必主文漕臺燧詰其故曰丞相有孫
就舉將以屬君燧謝曰燧初仕敢欺心耶漕檄下乃秀
州也至則溢貟就院易一張教授者去塤果前列燧清
江人進士甲科既為檜所怒自是浮湛州縣者十年
九月丁亥王之望提舉湖南常平茶鹽公事之望自荆
門代歸獻啓於秦檜歴敘勞績每句疏解其下又上秦
熺書頌其德合於坤之六二遂有是命　甲午上諭大
臣曰聞潼川路水災可令轉運常平司將被災州縣檢
放賑濟　庚子敕令所刪定官吳増面對乞上禁捕鹿胎
為飾因舉真宗皇帝不殺羊羔事以為自澶淵講好之
後十有九年不言兵而天下富庶者其源葢出於此詔
刑部申嚴施行　辛亥宰執進呈知靜江府陳璹奏廣
西和糴事上曰璹善治郡與除直祕閣知潭州其他有
昏耄不任事之人令自陳宫觀時秦檜當國凡謫官在
嶺外者雖其親舊不敢相聞葢傾險急進者或窺伺中
傷以為奇貨璹頗能調護遷客通判靜江府江應辰檜
之所不樂者璹獨與之相善於是檜薦璹有材召赴行
在至則復以長沙命之上亦莫測其故也　冬十月戊
辰簽書樞密院事兼權參知政事宋樸罷　壬申右諫
議大夫史才簽書樞密院事　先是臨安府守臣曹泳
薦監激賞酒庫龔釡於秦檜使掌平江府秀州莊屋釡
既改秩令權監六部門釡因徧詣田所相視有瘠薄者
即追售田之人勒償元直民甚苦之　壬午監察御史
鄭仲熊守右正言前四日仲熊與監察御史王綸俱被
引對而仲熊有是命時秦檜秉政久而張俊楊存中為
檜所厚於是仲熊首論定國是久任用與推誠於有功
之宿將其言率多阿附時論鄙之　十一月壬辰經筵
講尚書徹章賜秦檜玉帶名馬癸巳宰執奏呈上顧謂
檜曰朕記此書自說書官尹焞始觀焞進講皆其師程
頤之說餘無所取檜曰程氏之徒祖宗之諱不避而諱
其師之名甚嚴事君事師之道恐不當有厚薄兼已受
官乃更欲廩人繼粟庖人繼肉曽不思孟子處賔師之
位仕而不受祿則有此禮先是胡安國奉詔修春秋傳
於諸經正文不諱故檜及之然程頤元祐中實未嘗言
祿也　甲午右正言鄭仲熊言工部貟外郎楊迥監察
御史胡襄心嚮胡寅之門有識之士為之切齒葢自趙
鼎妄立專門互相標榜大開交結詭計固密有司附㑹
不論才與不才有是說必寘之髙等士子扼腕二十年
於兹今襄又為之唱欲使人人盡歸於趙鼎胡寅之門
而後止於是迥襄並罷　閏十二月乙酉雪上曰適當
臘中來歲農事可喜也
甲戌紹興二十四年春正月癸酉初詔郡國同以中秋
日試舉人舊諸州皆自選日舉士故士子或有就數州
取解者至是始禁之　戊寅地震二月乙未貢院言應
博學宏詞科新平江府錄事參軍莫濟監潭州南嶽廟
王端朝合格並循資與堂除　三月丁巳尚書司勲貟
外郎兼權中書舍人孫仲鼇罷以右正言鄭仲熊論仲
鼇攝職成均力主專門以私黨與故也仲鼇嘗為李光
客故仲熊劾之　辛酉上御射殿策試正奏名進士先
是秦檜奏以御史中丞魏師遜權禮部侍郎湯思退右
正言鄭仲熊同知貢舉而吏部郎中沈虚中及監察御
史董德元張士襄等為參詳官師遜等議以敷文閣待
制秦塤為榜首德元從謄錄所取號而得之喜曰吾曹
可以富貴矣遂定為第一榜未揭虛中遣吏踰墻以白
秦熺及廷試檜奏以士襄為初考官仲熊覆考思退編
排而師遜詳定虛中又密奏乞許有官人為第一至是
策問諸生以師友之淵源志念所欣慕何修而無偽心
何治而克誠塤對策曰自三代而下俗儒皆以人為勝
天理而專門為甚言正心而心未嘗正言誠意而意未
嘗誠言治國平天下而於天下國家曽不經意頑頓亡
節實繁有徒慮亾不懷諼而嗜利自營者比而不黜顧
欲士行之無偽譬猶立曲木而求直影也舉人張孝祥
策曰往者數厄陽九國步艱棘陛下宵衣旰食思欲底
定上天祐之畀以一德元老志同氣合不動聲色致兹
昇平四方協和百度具舉雖堯舜三代無以過之矣又
曰今朝廷之上葢有大風動地不移存趙之心白刃在
前獨奮安劉之略忠義凜凛易危為安者固已論道經
邦燮和天下矣臣軰委質事君願視此為標凖志念所
欣慕者此也曹冠策曰自伊川唱為專門之學蔽於一
曲不該不徧述正道而稍邪哆好誇大而無實用習其
學者尤為迂誕為師者不傳㫖要而使之黙㑹為友者
不務責善而更相比周故凡為伊川之學者皆德之賊
也於是師遜等定塤為首孝祥次之冠又次之上讀塤
策皆檜熺語遂進孝祥為第一而塤為第三賜孝祥以
下三百五十六人及第至同出身時檜之親黨周夤唱
名第四仲熊兄子右迪功郎時中第五秦棣子右承務
郎焞楊存中子右承事郎倓並在甲乙科而仲熊之兄
孫縝趙密之子成忠郎廱秦梓之子右承事郎焴德元
之子克正曹泳之兄子緯檜之姻黨登仕郎沈興傑皆
中第天下為之切齒冠檜館客也
　(龜鑑曰倫魁所以待天下士也既私其子熺又私其/孫父子親黨環列要津雖霍光之根據亦不是過云)
　(大事記曰檜子熺既嘗為舉首又以其孫塤為舉首/上覺之遂居第三進士榜中悉以其親黨居之天下)
　(為之切齒而士子/無復天子之臣矣)
　丁卯簽書劒南東川節度判官㕔公事趙逵為秘書
省校書郎先是總領四川財賦符行中有子預薦意逵
必為類試考官密以文屬之逵不啓緘既試符子氏不
預奏名行中怒因事捃摭逵甚峻然不能害也　丙子
特奏名進士吕克成以下四百三十四人武舉進士鄭
矼等十六人特奏名二人授官有差　庚辰提舉台州
崇道觀朱貺知建康府先是王循友守建康因事忤秦
檜故罷去而用貺代之　夏四月乙巳進士孔搢襲封
衍聖公先是搢之父衍聖公玠卒於衢州守臣以聞故
有是命　五月癸丑朔日有食之　癸亥監察御史王
綸罷綸本中丞魏師遜所舉至是綸以論事忤秦檜意
師遜懼即自言智識淺昧於綸不得其詳望將綸罷黜
庶使臣有改過之實云　六月癸未朔提舉江州太平
興國宫汪藻卒藻黜居八年累赦不宥請還政不許至
是卒藻工於儷語其所為制詞人多傳誦　癸巳簽書
樞密院事史才罷　甲午御史中丞魏師遜簽書樞密
院事尋兼權參知政事　辛丑前知建康府王循友特
貸死免籍没家財送藤州安置男前江南東路安撫司
主管機宜文字浤追兩官弟新奉國軍節度推官循訓
追四官送雷州編管新添差通判饒州韓參追兩官送
德安府編管並勒停除名初循友在任嘗刺配秦檜族
人檜銜之遂興此獄　己酉大理評事劉敏求面對言
比年監司郡守有以一章而舉二人甚至於三四人前
所舉者未用後來求者復舉之名曰改舉黷害風敎莫
此為最望申嚴法禁無故而改重寘以法從之　秋七
月癸丑右正言鄭仲熊言前知雷州王趯頃在任日每
有被罪南竄者則厚賂津置為之橐囊結成死黨今聞
在全州遂與海外罪人為地或謂擅離受責之地逃匿
趯家欲望特降眷㫖押王趯前來大理寺究治仍令日
下押還元責地分詔依所請先是李光謫居昌化軍因
趯寓書秦檜以求内徙檜見書疑光擅離貶所大怒故
有是命　安民靜難功臣太師靜江寧武靖海軍節度
使醴泉觀使清河郡王張俊薨於行在年六十九翌日
輔臣進呈上曰張俊遽亾曩者張通古來俊極宣力與
韓世忠等不同恩數宜從優厚俊晚年主和議與秦檜
意合上厚眷之其麾下將佐若楊存中田師中王德趙
密劉寶皆建節鉞或至公師幕府諸僚為侍從帥守者
甚衆　壬戌詔四川制置總領司許於茶馬司寛剩錢
内撥取以寛民力時茶既貴售諸場大段溢額而買馬
之數復不加多茶馬之富甲於天下率以歲剩上供至
是詔捐以予民蜀人稍蘇矣　主管台州崇道觀程敦
厚靖州居住先是敦厚既斥歸久不用乃上疏曰臣切
惟陛下當搶攘蹙迫之中爰立同德付以魁柄任天下
所不敢任之責而成天下所不能成之功今國是大定
鄰好胥穆猶泰山而四維之尚何憂何慮而臣切有不
能自己者葢昔之怙亂害成之流䑕伏狙伺尤為可畏
願陛下力遏朋邪之萌以幸海内然秦檜薄其為人卒
謫之甲子右正言鄭仲熊言知成都府蕭振曩緣趙鼎
用事倡為專門之說振阿附之自謂其曲學出於程頤
殊不知頤在先朝固嘗見詆於識者如蘇軾尤嫉其奸
振亦何知乃藉為仕進之梯詔振落職放罷依舊宫觀
池州居住　乙丑總領四川財賦軍馬錢糧符行中為
四川安撫制置使兼知成都府成都府路提㸃刑獄公
事鄭靄總領四川財賦軍馬錢糧靄與行中在蜀中饋
遺秦檜不可計雖歲時寒暄之問亦必用金獅子二枚
坐書焉　八月丙戌鄭作肅知吉州還入見奏本州自
兵火後每歲樁辦黄河竹索錢六千六百餘緡見拖欠
四萬餘緡重困民力望并賜蠲放上可其奏秦檜怒後
旬日殿中侍御史董德元即奏作肅朋附席益中傷善
類及知常州張浚主兵行横斂之法作肅極力率先督
辦比守吉州多斂軍需賤市官米又賈販油布之屬以
規厚利詔令本路提刑司取㑹具案聞奏　丁亥遣户
部貟外郎鍾世明同四川總領措置裕民自講和後歲
減川錢四百六十萬緡有奇朝廷猶以為重於江淮故
有是命　壬辰上諭秦檜曰近輪對者多謁告避免百
官輪對正欲聞所未聞可令檢舉已降指揮約束施行
於是申嚴行下　丙午禮部擬定故太師清河郡王張
俊贈典乞依韓世忠例先是上諭秦檜曰武臣中無如
張俊者比韓世忠相去萬萬贈典宜從優厚及是進呈
上曰可與贈小國一字王於是特封循王國朝淳化以
後異姓不封真王其追封葢自俊始後諡忠烈
　(史臣曰上之於世忠待遇賜予視諸將最厚與張俊/語多摧折告戒之辭俊之立功葢有所激及俊死稱)
　(謂之美如此抑場/予奪有深㫖哉)
　九月己巳太師左僕射秦檜等進呈徽宗皇帝御集
凡百卷上自序之權奉安於天章閣壬申安奉御集禮
儀使秦熺言伏覩進呈御集前夕密雲閣雨翌日迎奉
出秘書省天宇廓清皎月如晝仰見聖孝感格伏望宣
付史館從之　冬十月壬午秦檜奏諸路州今歲豐熟
間有髙田旱傷去處上曰可令依條檢放公私欠負仍
住催理其係官年歲深逺者委户部開具取㫖除放仍
令常平司措置通融糶糴務令兼濟毋致失所　權吏
部侍郎施鉅言屬者誤蒙聖選銜命出疆禮備將還而
鄰國之君嘗問陛下師臣所兼何職又問今年有幾臣
皆以實對兹有以見陛下聖明登崇賢哲朝廷尊榮故
寶鄰信而仰重之也伏望宣付史館昭示萬世從之
十一月庚戌朔新建龍圖等六閣成　甲寅知臨安府
曹泳權户部侍郎兼權知臨安府時徐宗說久病故以
泳代之泳倚勢妄作又甚於宗說時秦檜晩年怒不可
測而泳其親黨凶焰熾然　乙丑簽書樞密院事兼權
參知政事魏師遜提舉江州太平興國宫　丙寅恩平
郡王璩從吉還舊官　丁卯權尚書吏部侍郎施鉅參
知政事權尚書吏部侍郎鄭仲熊簽書樞密院事自秦
檜專國士大夫之有名望者悉屏之逺方凡齷齪委靡
不振之徒一言契合率由庶寮一二年登政府仍止除
一㕔謂之伴拜稍出一語斥而去之不異奴隸皆褫其
職名閣其恩數猶庶官云故自万俟卨罷至此十年參
預政事之臣才四人而已　戊辰少保觀文殿大學士
充萬壽觀使兼侍讀提舉祕書省秦熺加恩遷少傅封
嘉國公　左奉議郎通判武岡軍方疇除名永州編管
疇坐與流人胡銓通書為守臣李若樸所告　十二月
辛巳左朝奉郎知蜀州孫道夫主管台州崇道觀從所
請也道夫在郡九年遇事明了州人目之為水晶燈籠
　丙戌魏安行送欽州編管主管台州崇道觀洪興祖
送昭州編管先是右正言王珉言程瑀昨在閑廢輒取
先聖之書肆為臆說洪興祖則為文以冠其首魏安行
則鏤板以廣其傳朋比之惡葢極於此望將見今鏤板
速行毁棄重賜施行故有是命　丁亥勒停人王趯追
三官送辰州編管先是詔湖南廣西憲臣親往捕李光
押還元責地分仍逮趯赴大理獄既而事皆虚特有是
命
乙亥紹興二十五年春二月壬寅左朝議郎沈長卿追
兩官送化州左從政郎芮燁追一官送武岡軍並勒停
除名編管長卿舊嘗與李光啓曰縉紳守和親甘出婁
欽之下策夷狄難信結孰慮吐蕃之劫盟與其竭四海
奉豺狼之歡何至屈萬乘下穹廬之拜秦檜已惡之至
是與燁同賦牡丹詩燁詩有今作塵埃奔走人之句為
鄰舍人所告以為譏議送大理寺乃有是命是日宰執
進呈鄭仲熊黙無一語罷朝秦檜頗咎之　三月己酉
詔尚書左司郎中張士襄奉使不肅可罷見任士襄使
金還入對奏事欺罔上怒秦檜與士襄里黨止以其不
肅罷之　辛酉詔知靜江府吕愿中令赴行在奏事先
是靜江府有驛名秦城愿中約賔寮共賦秦城王氣詩
以侈其事衆人皆賦其不賦者唯監潭州南嶽廟劉芮
常平司幹官李􁀙本府觀察支使羅博文三人而已秦
檜喜乃奏愿中招降南丹有勞進其職至是召
　(龜鑑曰聖臣元聖之稱九錫副車之請秦城王氣之/獻彼固欲以媚檜也檜乃欣而受之其將何為也耶)
　(檜而不死則中興事業未可知也他相或一年或二/年或不數月而檜乃藉權專寵至十八年檜之罪所)
　(謂上通於天萬/死不足贖也)
　庚戌知肇慶府章元振提舉廣南東路常平茶事兼
東西路鹽事時秦檜除吏多親故間亦用同鄉同榜之
士然必其人自敘且力禱然後得之元振與檜同登第
甘於逺宦未嘗以私書干檜前知潮州監司薦其治績
但籍記中書而已至是稍錄之　丙子百官以國忌詣
景靈宫參知政事施鉅擁葢入櫺星門衆論大喧鉅始
送其卒於有司亦不待罪時臺諫方共摘其罪鉅自是
不安於位矣　夏四月己卯萬壽觀使秦熺自建康還
入見時秦氏權震天下熺過平江守臣湯鵬舉伺候迎
送甚謹至建康遊茅山因留詩華陽觀有家山福地古
云魁一日三峯勝氣回之句留守宋貺即鑴板揭於梁
間熺再來見牌側有白字隠然提梯視之乃曰富貴而
驕是罪魁朱顔綠鬢幾時回詰其所自了不可得貺與
道流皆懼而熺不懌　乙酉參知政事施鉅罷　己丑
江南西路安撫司參議官張瑜知秀州秦熺之過秀也
瑜攝守事作衮綉堂繪檜熺像於中故有是命　台州
闕守州人詣御史臺舉通判州事管鎬侍御史董德元
奏罪人李光之子名孟津者其繼母乃鎬之妹故鼓率
士民舉鎬為知州望將鎬先次放罷以破其姦計併議
孟津鼓唱之罪辛卯詔鎬放罷孟津令紹興府羈管李
光之得罪也其弟寛亦被羅織除名勒停長子孟傳中
子孟醇皆侍行死貶所仲子孟堅以私史事對獄掠治
百餘日除名編管孟津其季子也至是亦抵罪田園居
第悉皆籍没一家殘破矣　甲午添差通判信州吕忱
中提舉江南東路常平茶鹽公事忱中稽中族兄弟也
訐守臣林機隂事以告秦檜故就用之　癸卯黄兊提
舉兩浙東路常平茶鹽公事兊娶秦檜兄女曹泳薦用
之　五月丁未朔日有食之隂雲不見時太廟仁宗室
柱生芝草九莖左迪功郎沈中立為頌以獻戊申上諭
大臣曰朕每以歲豐為上瑞雖靈芝朱草固未嘗以為
意至於宗廟産之則非他比有沈中立進頌俟降出可
觀之詔中立循一資勾龍亷獻聖孝金芝頌詔進秩一
等　户部侍郎曹泳言諸路免行錢欲乞截日並行住
罷仍令百官不得下行買物庶幾少寛民力從之　癸
丑侍御史董德元言左朝散大夫趙令衿詐偽不情專
事狂悖交結罪人伺探國事詔令衿汀州居住先是令
衿自泉州代還寓居衢州嘗召客觀月令衿因觀秦檜
家廟記文口誦君子之澤五世而斬之句右通判州事
汪召錫州學敎授莫汲皆於坐間聞之召錫娶檜兄女
遂令汲告令衿評論日月無光謗訕朝政德元聞而劾
之故有是命　壬戌諸王宫大小學敎授兼權中書舍
人劉珙罷時秦檜微示風㫖欲為父作諡以珙不即奉
行也怒風言者論之侍御史董德元即奏珙每見詞頭
稍多輒有憚煩之意乃罷之　知信州林機移知邵州
機嘗奏秦檜父祠堂生芝草又為檜捜求水精民極以
為擾至是為吕忱中所託檜始咎之　六月庚辰簽書
樞密院事兼權參知政事鄭仲熊罷　尚書禮部侍郎
湯思退簽書樞密院事兼權參知政事　洪遵復為祕
書省正字湯思退薦之也既而遵之父英州安置晧亦
主管台州崇道觀袁州居住　詔改岳州為純州岳陽
軍為華容軍先是左朝散郎姚岳獻言秦檜謂岳飛躬
為叛亂以干天誅湖湘漢沔皆其生時提封之内而巴
陵郡猶為岳州以叛臣故地又與其姓同顧莫之或改
事下本路諸司於是知荆南府孫汝翼等言按水經汨
水與純水合羅淵即今巴陵郡是也純之為字有純臣
之義焉其言純粹純白純常皆靜一不雜之義足以洗
叛臣之汚故有是命岳嘗為飛幕屬至是自謂非飛之
客且乞改州名士論鄙之　秋七月戊申宰執進呈疎
決文字上曰行在刑獄皆已審克外路須令憲臣躬詣
州縣庶無寃濫己酉秦檜奏曰陛下欽恤庶獄異境所
推今欲令大理正一貟往決浙西滯獄以稱德意上可
之　戊午添差通判衢州汪召錫提舉荆湖南路常平
茶鹽公事秦檜賞其訐趙令衿且令圖張浚乃奏昨得
㫖汪召錫已死欲與其弟召錫推恩詔令除職　甲戌
交趾郡王李天祚進封南平王天祚遣使入貢故有是
命　八月辛巳秦檜進呈看詳守臣到任所陳裕民五
事上曰守臣陳獻利害當令國與民皆足乃為稱職如
建炎間時方艱難財用匱乏翟汝文知越州乃盡放散
和預買及鑑湖官不恤國計而專欲盜名如此等人國
家何賴焉　丙戌尚書吏部侍郎董德元參知政事德
元登第七年而執政自吕蒙正以後所未有　壬辰權
尚書刑部侍郎張柄知潭州柄秦檜死黨也時張浚謫
居永州檜猶忌浚故使柄與汪召錫共察之　癸巳昭
州編管洪興祖卒初趙鼎罷相居㑹稽其門人方疇為
秦檜答張九成有立朝須優游委曲之語因曰秦檜亦
今之賢者安得有此怪論鼎曰此南方之所謂賢者北
方之賢者必不爾也疇曰公既知之安得薦之於上乎
鼎曰張德逺罷相之後鼎再相上曰卿既還朝見在政
府去留惟卿意鼎曰秦檜不可令去一日檜留身下殿
有喜色謂鼎曰檜適求去上云公自知檜令檜與公商
量鼎握檜手曰吾軰當以國事為心也檜由是安跡葢
行止非人所能也至是疇黙數檜再專國柄十有八年
士大夫死於其手者甚多則鼎言非人所能為信哉
甲午兩浙轉運副使鍾世明乞四川諸路應係大鐵錢
並依利州路作二文使用官司不得括責拘收從之
　(蜀自漢以來用銅錢至公孫述據蜀始更造鐵錢歴/代仍用銅錢孟氏廣政初復鑄鐵錢與銅錢互用國)
　(朝平蜀後吕餘慶鎮蜀日首與沈義倫奏乞㨂出銅/錢計綱發充上供其川界止行用鐵錢後以為非便)
　(淳化間仍令兩川銅鐵錢兼用先是益卭嘉眉州皆/鑄鐵錢每歲五十餘萬緡後因李順之亂罷鑄久之)
　(民間鐵錢始用私行交子因而弊端百出景德三年/張詠上言受詔與轉運使黄觀同裁度嘉卭二州所)
　(鑄錢每銅錢一小鐵錢十相並行自後人多盜鎔大/中祥符七年凌策又請鑄大錢以一當十嘉州監名)
　(豐逺卭州錢監名惠民止於兩州置爐鼔鑄嘉祐四/年趙抃為轉運使奏以蜀中鐵錢甚多乞罷鑄十年)
　(以寛民力熙寧間轉運司復言罷鑄累年民間見錢/闕少立行下三司詳度減半鑄錢與交子相權詔從)
　(之後廢嘉州豐逺監至建炎二年卭州復罷鑄紹興/十五年鄭剛中始復利州紹興監鑄大小錢歲各五)
　(萬施州廣積監者起於紹聖三年歲鑄萬緡南/平軍廣惠監萬五千緡皆供本州省計而已)
丁酉秀州州學敎授陳巖肖為諸王宫大小學敎授巖
肖在秀州為秦檜立祠堂於學舍熺歸稍薦用之俄兼
權考功郎官　己亥知洪州張宗元罷時秦檜忌張浚
尤甚每臺諫官劾疏必使及之殿中侍御史徐嘉即言
宗元天資隂狡頃在川陜與浚大誤國事今書問往來
健步絡繹無一日無之宗元遂罷　九月宰執奏事上
因問今天下一歲茶利所入幾何秦檜曰都茶場等三
處一歲共得賣茶鈔錢二百七十餘萬貫上曰比承平
時少陜西諸路故其數止此　辛亥直祕閣楊揆特降
一官仍落職揆嘗以事為秦檜所憾屏居台州不敢出
者將二十年檜怒不已守臣劉景即奏揆有田在黄巖
縣不依上户輸納科敷雖㑹赦猶有是命　丁巳尚書
左僕射提舉詳定一司敕令秦檜等進呈紹興寛恤詔
令二百卷自鄭康佐建請至是再踰年乃成凡五十門
詔鏤板頒降　冬十月丙子新知無為軍張永年直祕
閣永年與秦檜連姻至是獻其父文集於朝故有是命
　庚辰右朝散郎朱敦儒特引對秦檜喜敦儒之才欲
為其子孫模楷敦儒已告老強起之既至落致仕仍詔
陳乞過恩澤免追奪日後致仕更不推恩比對即除鴻
臚少卿人始少其節建炎中廢鴻臚寺及是復置　癸
未右正言張扶言右通直郎陳祖安本李光庶婢之子
其天資凶險實酷似之光為朝廷擢用之時祖安出入
其門助為傲虐望將祖安勒歸建州本貫令官司常切
覺察月具其在申尚書省從之　添差衢州周麟之言
近太廟生靈芝九莖連葉此尤瑞應之大卓絶而創見
者宜令有司考故事特製華旗繪靈芝之形於其上以
彰一代之偉蹟詔令所屬製造既而禮部侍郎王珉秦
塤權貟外郎趙逵等乞以諸處申到瑞木嘉禾瑞瓜雙
蓮等並繪為旗從之　甲申國子正莫汲大理評事莫
濛並罷殿中侍御史徐嚞言趙令衿與汲評論日月無
光若非平日交結之深豈肯披露心腹遽發是言今趙
汾已送獄而汲在朝列濛為寺官若不區處則獄吏觀
望不盡實情故有是命　乙酉右正言張扶言右承議
郎張祁緣其兄邵奉使遂叨一命乃私犯其嫂以致有
娠於蓐中隂殺以滅口胡寅從而庇之且寅之為人凶
悖險詐專事脅持范宗尹趙鼎之徒畏之如鬼伏望付
於有司正其罪以快天下公論詔大理寺根治　辛卯
太師尚書左僕射秦檜言衰病交侵日就危惙伏望許
臣同男熺致仕二孫塤堪改差在外宫觀上賜詔曰卿
比失調䕶日冀勿藥之喜遽覽封奏深駭聽聞其專意
保攝以遂平復副朕所望檜秉政十八年富貴且極老
病日侵將除異已者故使徐嚞張扶論趙汾張祁交結
事先捕汾下大理寺拷掠無全膚令汾自誣與永州居
住張浚昌化軍安置李光新州安置胡寅謀大逆凡一
時賢士五十三人檜所惡者皆與獄上而檜已病不能
書矣
　(大事記曰甚矣檜之忍也不惟王庶胡銓趙鼎張浚/李光張九成洪皓李顯忠辛企宗之徒相繼貶竄而)
　(吕頤浩之子摭趙鼎之子汾王庶之子之苟之奇皆/不免焉葢檜之心大狠愎尤甚於章蔡竄趙鼎而必)
　(置之死殺張浚而猶及其家甚至蕭振以附釋氏之/學而得禍洪興祖以序馮禹論語注而得禍末年欲)
　(殺張浚胡寅等五十三人/而檜已病不能書可畏哉)
　壬辰少傅觀文殿學士秦熺言父以久病未安乞謝
事納祿伏望許臣守本官致仕庶幾父子俱退追跡漢
疏上優詔不允乙未上幸秦檜第問疾檜朝服拖紳無
一語惟流涕淋浪上亦為之揮涕熺奏請代居宰相者
為誰上曰此事卿不當與已刻還内是夕召權兵部侍
郎兼權直學士院沈虚中草檜父子致仕制夜熺遣其
子禮部侍郎塤與其黨右司貟外郎林一飛宗正丞鄭
柟等見殿中侍御史徐嚞右正言張扶謀奏請除熺為
宰相　是日主管台州崇道觀洪皓卒於南雄州　丙
申太師尚書左僕射同中書門下平章事兼樞密使益
國公秦檜進封建康郡王少傅觀文殿大學士充萬壽
觀使兼侍讀提舉祕書省秦熺為少師並致仕其孫試
尚書禮部侍郎兼實錄院修撰塤提舉佑神觀堪並提
舉江州太平興國宫初檜病篤招參知政事董德元簽
書樞密院事湯思退至卧内以後事囑之且贈黄金各
千兩德元以為若不受則他時病愈疑我二心矣乃受
之思退以為檜多疑心他時病愈必曰我以金試之便
待我以必死邪乃不敢受上聞之以思退為非檜之黨
是日以思退兼權參知政事夜檜薨年六十六遺表略
曰願陛下益堅鄰國之懽盟深思宗社之大計謹國是
之摇動杜邪黨之窺覦初靖康末檜在中司以抗議請
存趙氏為金所執而去天下髙之及歸驟用為相檜力
引一時仁賢如胡安國程瑀張燾之徒布在臺省士大
夫亟稱之未幾為吕頤浩朱勝非所排遂不復用㑹張
浚與趙鼎有隙因薦為樞密使浚罷鼎復相諸執政盡
逐而檜獨留既而與鼎並居宰席卒傾鼎去之金人渝
盟軍民皆歸咎於檜檜傲然不肯退又使王次翁奏留
之韓世忠張俊岳飛方提兵檜與俊密約議和而以兵
權歸俊飛既誅世忠亦罷俊居位不去檜乃使江邈論
罷之由是中外大權盡歸於檜非檜親黨及昏庸䛕佞
者則不得仕宦上見江左小安以為檜力任之不疑檜
隂結内侍及毉師王繼先闖微㫖動靜必具知之日進
珍寶珠玉書畫奇玩羨餘帝寵眷無比命中使陳腆續
瑾賜珍玩酒食無虚日兩居相位凡十九年薦執政必
選世無名譽柔佞易制者不使預事備貟書姓名而已
其任將帥必選奴才初見財用不足密諭江浙監司暗
増民稅十八故民力重困餓死者衆又命察事卒數百
游市間聞言其奸者即捕送大理寺獄殺之上書言朝
政者例貶萬里外日使士人歌誦太平中興盛治之美
故言路絶矣士人稍有政聲名譽者必斥逐之固寵市
權諫官匪人略無敢言其非者性隂險如崖穽深阻世
不可測喜贓吏惡亷士略不用祖宗法每入省已漏即
出文案壅滯皆不省貪墨無厭監司帥守到闕例要珍
寶必數萬貫乃得差遣及其贓汚不法為民所訟檜復
力保之故贓吏恣横百姓愈困臘月生日州縣獻香送
物為壽歲數十萬其家富於左藏數倍士大夫投書啓
者臯䕫稷契為不足比必曰元聖或曰聖相至有請加
九錫及置益國官屬者至於忘讎逆理陷害忠良陰沮
宗資之議又其罪之大者上久知檜跋扈祕之未發至
是首勒熺致仕餘黨以次竄逐天下咸仰英㫁焉　丁
酉執政奏事上曰秦檜力贊和議天下安寧自中興以
來百度廢而復備皆其輔相之力誠有功於國傷怛久
之　權尚書户部侍郎兼知臨安府曹泳特勒停新州
安置守鴻臚少卿朱敦儒令依舊致仕樞密院編修官
兼權檢詳文字薛仲邕江淮等路提㸃坑冶鑄錢王彦
博提舉兩浙西路常平茶鹽公事杜師旦並罷日下押
出門　庚子殿中侍御史徐嚞權尚書吏部侍郎詔敷
文閣直學士陳誠之魏良臣敷文閣待制沈該直龍圖
閣湯鵬舉並召赴行在令疾速起發　辛丑右正言張
扶試國子祭酒上既親政首易言事官　十一月乙巳
朔詔秦檜追封申王　戊申左承事郎趙汾特降二官
　己酉詔秦檜神道碑以決策元功精忠全德八字為
額　壬子魏良臣參知政事執政進呈赦書副本上曰
依前郊體例還有増改否民間利害宜講究詳備務在
寛恤無使寃濫　丁巳太常博士兼權檢正曹冠司農
寺主簿林一鳴監文思院上界門林一鶚並罷先是殿
中侍御史湯鵬舉奏一鳴一鶚乃一飛之兄弟恃權挾
勢輒得進用冠秦檜之館客也試官觀望叨冒登科望
將一鳴一鶚及冠特賜罷黜是日執政進呈畢新除右
正言張修亦論宗正寺丞鄭柟曹冠二人朝夕出入大
臣之門復交結曹泳上面諭修以開廣言路之意時冠
已用鵬舉章先斥於是柟相繼亦罷　戊午執政進呈
激賞庫所賣錦三千餘匹係曹泳下江浙變賣已依聖
㫖拘收上曰自古帝王多事土木臺觀遊燕田獵朕皆
不好正恐有害吾民如數出許多錦帛決致科擾豈可
不禁朕深居九重百姓愁歎之苦朕安得知乎　癸亥
冬至日合祀天地於南郊赦天下應命官緣事河放累
該赦宥未曽施行令刑部開具元犯因依申尚書省取
㫖　乙丑主管台州崇道觀袁州居住洪皓復敷文閣
直學士皓謫居九年至是已卒魏良臣等言皓在貶所
病甚欲復舊職宫觀任使居住上曰皓頃在敵中屢有
文字到朝廷甚忠於國中間以語言得罪事理瞹昧可
依所奏上因語及大理寺多是觀望廷尉天下之平如
此朕何所賴趙令衿趙汾被罪事起莫汲汪召錫如近
日張祁坐獄皆是曹泳以私憾誣致其罪卿等可速治
之　庚午手詔近歲以來士風澆薄持告訐為進取之
計致莫敢耳語族談深害風敎可戒飭在位及内外之
臣咸悉此意有不悛者令御史臺彈奏當重寘於法
參知政事董德元魏良臣簽書樞密院事湯思退言天
下之事皆人主總攬人臣不過奉行而已近來諸路監
司郡守以事達朝廷止云申尚書省取指揮殊失經意
欲自今以後事無巨細皆須奏聞示權柄悉歸於君上
非臣下所敢專也上曰此乃大臣任意所為不欲朕知
天下事此奏可即行下　辛未三省樞密院言頃者輕
儇之子輒發親戚箱篋私書訟於朝廷遂興大獄因得
美官緣是之後相習成風雖朋舊骨肉亦相傾陷收簡
牘於往來之間錄戲語於醉飽之後况其間固有瞹昧
而傅致其罪者薄惡之風莫此為甚臣等願令刑部開
具前後告訐姓名議加黜罰庶幾士風丕變人知循省
詔刑部開具申省取㫖　新知建康府王㑹罷殿中侍
御史湯鵬舉言竊見秦熺父薨之後陳乞數事止有營
私之心初無憂慘之意且如乞王㑹知建康共辦父之
葬可也乃云庶得相聚照顧家屬建康屯駐大兵為守
臣者一路軍民所寄事體非輕若止為私家相聚朝廷
何賴焉伏乞差㑹自陳宫觀與熺共集檜之葬事臣更
乞睿慈將臣之論列報行中外使臣下咸知尊君親上
精白以承休德則浮言自息公道自行故有是命　壬
申祕書省校書郎益吳王府敎授兼權禮部貟外郎趙
逵兼普安恩平郡王府敎授及引對上曰卿乃朕自擢
秦檜日薦士曽無一言及卿以此知卿不附權貴真天
子門生也又曰兩王方學詩冀有以切磋之逵因奏言
路久壅願陛下廣覽兼聽勿以賤微為間庶養成敢言
之氣上嘉納之　右正言張修奏福建路提舉常平茶
事王瀹添差通判廣德軍鄭時中以大臣之親驟加進
用知邵州林機以宰相姻婭進躐清顯附下罔上妄立
異議詔並罷修又言兩浙東路提舉常平茶鹽公事黄
兊以大臣之姪婿累冒差除惟知諂事曹泳望賜罷黜
以協中外之望從之　十二月甲戌朔上謂輔臣曰頃
委官看詳監司郡守所條裕民事行之已數年而未嘗
進呈必是取宰相意㫖不欲令朕見也又所條止於民
事自今有已見利害並許敷奏於是降㫖行下　手詔
曰臺諫風憲之地年來用人非據與大臣為黨而濟其
喜怒甚非耳目之寄朕今親除公正之士以革前弊繼
此者宜盡心迺職惟結主知毋更合黨締交敗亂成法
　光祿寺丞秦烜與外任殿中侍御史湯鵬舉言秦熺
乞留烜守家廟不過使之探伺朝廷之施設稽察百官
之向背况熺身在草土不當數有陳乞望與烜在外差
遣將帶檜家廟歸建康上從之　右正言張修言鄭億
年以宰相子身為近臣不能捐軀報國乃甘事逆臣劉
豫既還朝大臣力為之地髙爵厚祿坐享累年鄭仲熊
為大臣連姻不一二年致身右府賄賂狼藉詔並落職
億守南安軍安置仲熊依舊提舉江州太平興國宫
永州居住張浚郴州居住折彦質沅州居住万俟卨南
康軍居住段拂並令任便居住　昌化軍安置李光移
彬州安置　乙亥主管台州崇道觀張士襄責監南康
軍酒務上曰士襄去歲奏事欺罔宰相止以奉使不肅
罷可與逺小監當以為後來之戒　殿中侍御史湯鵬
舉言徐宗說為時相管莊自為茍賤曹筠因秦檜薦為
臺臣凡有奏陳盡出於檜右正言張修言徐琛貪汚叨
竊詔並奪職罷祠　提舉台州崇道觀蔣璨為淮南路
轉運副使璨不為秦檜所喜自鎮江罷去為祠官者十
二年　丙子張孝祥為正字先是秦檜以孝祥父祁為
胡寅所厚命有司按以反謀繫詔獄魏良臣密啓釋出
之因有是命　丁丑敷文閣直學士宋貺落職以右正
言張修論貺天資刻薄恃大臣之知已恣為不法故也
　己卯知紹興府趙士㣓知温州髙百之並罷殿中侍
御史湯鵬舉論士㣓為時相家作媒畢婚嫁故連作帥
臣進陞祕職百之與秦塤為姻家故驟為提舉繼守鄉
郡公論謂何乃罷之　庚辰安豐軍進鹹鮓白魚御筆
朕不欲以口腹勞人可下本軍自今免進翌日執政進
呈上曰温州柑橘福建荔枝去年皆令罷進獨鹹鮓淮
白皆祖宗歲貢之物朕恐勞百姓所以再降指揮住罷
　辛巳左朝散郎金安節知嚴州安節為御史再疏論
秦梓罷之由是久廢至是復起　壬午執政進呈刑部
狀開具到前後告訐人張常先任江西運判告訐知洪
州張宗元與張浚書并壽詩汪召錫莫汲並告訐衢州
寄居趙令衿有謗訕語言范洵吿訐和州敎授盧傅霖
作雪詩稱是怨望陸升之告訐親戚李孟堅將父光所
作文籍告人及有譏謗語言王洧任兩浙轉運司催綱
日告訐知常州黄敏行不法等事王肇誣吿程緯慢上
無人臣之禮等語言致興大獄並是虛妄雍端行先任
監潭州湘潭縣酒稅吿訐本縣丞鄭玘主簿賈子辰因
筵㑹酒後有嘲訕語言致興大獄鄭煒告訐吳元美譏
謗等事上曰此等須痛與懲艾近日如此行遣想見人
情歡恱感召和氣於是並除名勒停編管　詔除名勒
停荆門軍編管人范彦輝(坐作夏日/久陰詩)辰州編管人王趯
(坐與李光通/書及借人)䕫州編管人元不伐(坐撰造行/在言語)徽州編管
人蘇師德(坐其子撰常同祭/文稱姦人在位)峽州編管人李孟堅(坐父/光將)
(撰小史皆/非事實)紹興府羈管人李孟津(坐鼓唱台州人/乞管鎬為知州)梅州
編管人王之奇容州編管人王之荀(坐怨望/謗訕)鼎州編管
人閻大鈞(坐依隨/鄭剛中)並放令逐便　詔處州編管人邵大
受(坐朋附范同/浮言無稽)武岡軍編管人芮曄(坐賦牡丹/花詩怨望)萬安軍
編管人楊煒(坐上李光/書詆和議)辰州編管人鄭玘肇慶府編管
人賈子辰(坐酒後有/嘲訕語)並放令逐便仍與復元官　甲申
御筆醴泉觀使孟忠厚令行在居住奉朝請翌日參知
政事魏良臣奏曰忠厚在戚里最號賢者上曰向來徽
宗梓宫須宰相護送秦檜辭不肯行遂差忠厚以樞密
使護送朕深不欲以國戚任軍旅及朝廷之事萬一有
過治之則傷恩釋之則廢法如太后家子弟但加以爵
祿奉祠而已良臣曰陛下聖明深得所以待國戚之體
　詔命官犯罪勘鞫已成具案奏裁比年以來多是大
臣便作已奉特㫖一面施行自今後三省將上取㫖
周葵復直祕閣知紹興府　乙酉參知政事董德元提
舉江州太平興國宫先是殿中侍御史湯鵬舉言德元
徒以巧言令色取媚權貴叨竊進取既參大政又以承
乏得權宰執是真伴食備貟者也右正言張修言德元
以猥瑣之才偶中巍科大臣當軸欲其附㑹遂啖以要
官至如臺諫人主耳目之寄尤非他官比而德元為侍
御史與之交通令憸人往來傳道密意所喜者即驟進
之所怒者即擠排之群小得計相為黨與善類惴慄若
無所容鵬舉又奏去歲省闈德元為參詳官偶於謄錄
處取號而得秦塤卷子對衆曰吾曹可以富貴矣今房
中已得塤之試卷更相自慶而德元復對衆又曰此卷
子髙妙魁等有餘伏乞早賜罷黜以為諂奉權貴妄意
進用之戒詔德元落職制略曰不思臨軒之恩遂決媚
竈之策間不一歲來參萬機　通判明州凌哲添差通
判嚴州何溥並為監察御史湯鵬舉薦之也溥入見首
論天子之耳目所恃以周知天下之故者内則寄之臺
諫外則寄之監司臣愚以謂州縣之貪吏郡守不治而
監司得以按之則郡守當坐縱容之罪監司不按而臺
諫得以劾之則監司當受失察之罰而又每歲校其所
按之多寡以為殿最之課如是則匪惟監司不容於匿
姦而貪吏亦將斂迹而不敢犯矣從之　丙戌提舉江
州太平興國宫劉錡知潭州是日執政奏事魏良臣言
錡一時名將久閑上曰朕聞其貧甚昨賜田百頃仍官
給牛種良臣言錡有申狀到朝廷稱官田並撥入常平
司止得荒田數頃臣已下本州只就常平田撥賜上曰
甚善　江東轉運副使周石罷以右正言張修論石緣
大臣有父執之舊濫被任使貪汚不法也　辛卯執政
進呈監察御史王葆自劾徐嚞曽與臣議除秦熺事上
曰王葆徐嚞王復言官所薦皆出秦檜意想其不自安
須與外任於是次第罷之　通判紹興府黄中為祕書
省校書郎中進士廷試第一官州縣近二十年至是始
召　癸巳責授果州團練副使致仕胡寅復徽猷閣直
學士致仕　甲午沈該參知政事時上復親庶政躬攬
權綱首召該及万俟卨還朝已而二人共政無所建明
益不厭天下望云　乙未上謂魏良臣沈該湯思退曰
兩國和議秦檜中間主之甚堅卿等皆與有力今日尤
宜協心一意休兵息民良臣等唯唯奉詔　右朝奉大
夫王㑹特勒停送循州編管殿中侍御史湯鵬舉言㑹
初無履歴恃檜與熺之親黨致身禁從出守便郡置田
産於湖秀造大宅於平江右正言凌哲言㑹專恃權勢
肆為貪酷上謂魏良臣等曰㑹所至狼藉止緣恃秦檜
之勢乃敢如此可與廣南編置故有是命　丙申執政
進呈諸處申到祥瑞乞宣付史館上曰此等極有不足
紀者卿等宜斟酌不中理者刪去之
　(史臣曰中興以來言祥瑞者類多貶秩罷官紅光有/火德之祥赤芝應建炎之號禾穟生於枯秸甘露降)
　(於潛邸此其尤怪誕者/聖諭及此欲屏絶之也)
　上曰近日葉義問劄子極言州縣添差官之弊所給
俸祿皆生靈膏血豈得不為民害祖宗舊法止是宗室
戚里添差差遣及比年因軍中立功人離軍將校例與
添差除此外當盡罷去雖士人不無怨嗟然愛惜民力
要當如此　提舉江州太平興國宫蕭振為四川安撫
制置使兼知成都府時上既蠲蜀民舊逋而知成都府
符行中督責甚峻蜀人怨之朝廷知其不可任乃召行
中還而復用振　降授右承務郎趙汾復右承事郎特
與改正過名汾還家而卒　吉陽軍編管人胡銓量移
衡州從刑部檢舉也　提舉淮南東路常平茶鹽公事
齊旦添差通判平江府王伯庠並落職放罷殿中侍御
史湯鵬舉論旦奴事權臣減尅鹽本錢以資妄用伯庠
以王㑹親戚寡亷鮮恥違法貪饕故皆絀之鵬舉又奏
福建路安撫司主管機宜文字康與之贓濫尤甚江西
路安撫司主管機宜文字徐樗初受秦檜奏補即在行
在守官撰造言語檜酷信之嘗中害張宗元范彦輝詔
並除名勒停編管　丁酉特追提舉江州太平興國宫
和國公張浚復觀文殿大學士　右通直郎知真州陳
正同為樞密院檢詳諸房文字上覽除目曰今此差除
皆合公議想見外議皆以為當朕未嘗容􁅰毫之私於
其間若行公道不變天下何憂不治　己亥上曰朕平
時未嘗豪末有取於民如日用紙亦不委臨安府只自
令人買於市肆更得佳者　金主亮隂有南侵之意乃
謀遷居南京
　
　
　
　
　
　宋史全文卷二十二上
