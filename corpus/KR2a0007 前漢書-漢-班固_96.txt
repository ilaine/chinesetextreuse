
　　唐正議大夫行祕書少監琅邪縣開國子顔師古注
　循吏傳第五十九
　　　(師古曰循順也上順/公法下順人情也)
漢興之初反秦之敝與民休息凡事簡易禁罔疏闊而
相國蕭曹以寛厚清靜為天下帥(師古曰/帥遵也)民作畫一之
歌(師古曰謂歌曰蕭何為法講/若畫一曹參代之守而勿失)孝惠垂拱高后女主不
出房闥而天下晏然民務稼穡衣食滋殖(師古曰滋益/也殖生也)
至于文景遂移風易俗是時循吏如河南守呉公蜀守
文翁之屬皆謹身帥先居以亷平不至於嚴而民從化
孝武之世外攘四夷内改法度(師古曰/攘却也)民用彫敝姦軌
不禁(師古曰/不可禁)時少能以化治稱者唯江都相董仲舒内
史公孫𢎞兒寛居官可紀三人皆儒者通於世務明習
文法以經術潤飾吏事天子器之仲舒數謝病去𢎞寛
至三公孝昭㓜冲霍光秉政承奢侈師旅之後海内虚
耗光因循守職無所改作至於始元元鳳之間匈奴鄉
化(師古曰鄉/讀曰嚮)百姓益富舉賢良文學問民所疾苦於是
罷酒𣙜而議鹽鐵矣及至孝宣繇仄陋而登至尊(師古/曰仄)
(古側字仄陋言非正統而身經/微賤也繇與由同以下類此)興于閭閻(師古曰閭里/門也閻里中)
(門也言從里巷/而即大位也)知民事之囏難自霍光薨後始躬萬機
厲精為治五日一聽事自丞相已下(○宋祁曰已/字當作以)各奉
職而進及拜刺史守相輒親見問觀其所繇退而考察
所行以質其言(師古曰/質正也)有名實不相應必知其所以然
常稱曰庻民所以安其田里而亡歎息愁恨之心者政
平訟理也(師古曰訟理言所訟/見理而無冤滯也)與我共此者其唯良二
千石乎(師古曰謂郡/守諸侯相)以為太守吏民之本也(○宋祁曰/越本無也)
(字姚/本刪)數變易則下不安民知其將乆不可欺罔廼服從
其教化故二千石有治理效輒以璽書勉厲増秩賜金
或爵至闗内侯公卿缺則選諸所表以次用之(師古曰/所表謂)
(増秩賜/金爵也)是故漢世良吏於是為盛稱中興焉若趙廣漢
韓延夀尹翁歸嚴延年張敞之屬皆稱其位然任刑罰
或抵罪誅(師古曰抵至/也音丁禮反)王成黄霸朱邑龔遂鄭𢎞召信
臣等(師古曰召/讀曰邵)所居民富所去見思生有榮號死見奉
祀此廩廩庻幾徳讓君子之遺風矣(師古曰廩廩/言有風采也)
文翁廬江舒人也少好學通春秋以郡縣吏察舉景帝
末為蜀郡守仁愛好教化見蜀地辟陋有蠻夷風(師古/曰辟)
(讀曰/僻)文翁欲誘進之乃選郡縣小吏開敏有材者張叔
等十餘人親自飭厲(師古曰飭/與敕同)遣詣京師受業博士或
學律令減省少府用度買刀布蜀物齎計吏以遺博士
(如淳曰金馬書刀今賜計吏是也作馬形於刀環内以/金鏤之晉灼曰刀書刀布布刀也舊時蜀郡工官作金)
(馬書刀者似佩刀形金錯其拊布刀謂婦人割裂財布/刀也師古曰少府郡掌財物之府以供太守者也刀凡)
(蜀刀有環者也布蜀布細宻環也二者蜀人作之皆善/故齎以為貨無限於書刀布刀也如晉二説皆煩而不)
(當也○宋祁曰注文細宻環也/景本據史館本改作細宻者也)數歲蜀生皆成就還歸
文翁以為右職(師古曰郡/中高職也)用次察舉官有至郡守刺史
者又脩起學官於成都市中(師古曰學官/學之官舍也)招下縣子弟
以為學官弟子(師古曰下縣四郊/之縣非郡所治也)為除更繇(師古曰不/令從役也)
(更音工衡反/繇讀曰徭)高者以補郡縣吏次為孝弟力田常選學
官僮子使在便坐受事(師古曰便坐别坐可以視/事非正廷也坐音財卧反)毎出
行縣益從學官諸生明經飭行者與俱(師古曰益多也/飭整也讀與敕)
(同/)使傳教令出入閨閤(師古曰閨閤/内中小門也)縣邑吏民見而榮
之數年爭欲為學官弟子富人至出錢以求之繇是大
化(師古曰繇/讀曰由)蜀地學於京師者比齊魯焉至武帝時乃
令天下郡國皆立學校官自文翁為之始云文翁終於
蜀吏民為立祠堂歲時祭祀不絶至今巴蜀好文雅文
翁之化也(師古曰文翁學堂于/今猶在益州城内)
王成不知何郡人也為膠東相治甚有聲宣帝最先褒
之地節三年下詔曰蓋聞有功不賞有罪不誅雖唐虞
不能以化天下今膠東相成勞來不怠(師古曰謂勸勉/招懐百姓也勞)
(音郎到反來/音郎代反)流民自占八萬餘口(師古曰隐度民數而/來附業也占音之贍)
(反/)治有異等之效(師古曰異/於常等)其賜成爵闗内侯秩中二
千石未及徵用㑹病卒官後詔使丞相御史問郡國上
計長吏守丞以政令得失或對言前膠東相成偽自增
加以䝉顯賞是後俗吏多為虛名云(○劉攽曰長吏守/丞吏當作史郡使)
(守丞國使長史皆一物也故總言郡國上計長史守丞/後漢百官志諸侯王相如太守長史如郡丞又邊郡有)
(丞元有長史長史上計無疑矣長史者通於令丞尉/之稱與守丞連言之説不可不爾下言長史守丞同)
黄霸字次公淮陽陽夏人也(師古曰夏/音工雅反)以豪桀役使徙
雲陵(師古曰身為豪桀/而役使鄉里人也)霸少學律令喜為吏(師古曰喜/謂愛好也)
(音許/吏反)武帝末以待詔入錢賞官補侍郎謁者(孟康曰賞/官主賞賜)
(之官也師古曰此説非也因入錢而見/賞以官○宋祁曰姚本正文刪以字)坐同産有罪劾
免(師古曰同産謂兄弟也/○宋祁曰景本無罪字)後復入穀沈黎郡補左馮翊
二百石卒史(如淳曰三輔郡得仕用他郡人而/卒史獨二百石所謂尤異者也)馮翊以
霸入財為官不署右職(師古曰輕其為人/也右職高職也)使領郡錢穀
計(師古曰計謂/出入之數也)簿書正以亷稱(師古曰言無所侵隐故/簿書皆正不虚謬也)
察補河東均輸長(師古曰以亷/見察而遷補)復察亷為河南太守丞
霸為人明察内敏(師古曰内敏言/心思捷疾也)又習文法然温良有
讓足知善御衆為丞處議當於法合人心太守甚任之
吏民愛敬焉自武帝末用法深昭帝立㓜大將軍霍光
秉政大臣爭權上官桀等與燕王謀作亂光既誅之遂
遵武帝法度以刑罰痛繩羣下繇是俗吏尚嚴酷以為
能(師古曰繇/讀與由同)而霸獨用寛和為名㑹宣帝即位在民間
時知百姓苦吏急也聞霸持法平召以為廷尉正數決
疑獄庭中稱平(師古曰此庭中謂廷尉之中/○宋祁曰庭當作廷下文同)守丞相長
史坐公卿大議庭中(師古曰大議總㑹議也/此庭中謂朝廷之中)知長信少
府夏侯勝非議詔書大不敬霸阿從不舉劾皆下廷尉
(師古曰勝及/霸俱下廷尉)繫獄當死霸因從勝受尚書獄中再隃冬
(師古曰隃/與踰同)積三嵗廼出語在勝傳勝出復為諌大夫令
左馮翊宋畸舉霸賢良勝又口薦霸於上上擢霸為揚
州刺史三歲宣帝下詔曰制詔御史其以賢良高第揚
州刺史霸為潁川太守秩比二千石居官賜車蓋特高
一丈别駕主簿車緹油屏泥於軾前以章有徳(○宋祁/曰景本)
(越本自賜車蓋止以章/有徳無此二十三字)時上垂意於治數下恩澤詔書
吏不奉宣(師古曰不令/百姓皆知也)太守霸為選擇良吏分部宣布
詔令(師古曰分音扶問反○宋祁曰太守當在/為字下劉攽曰太守字當在霸為字下)令民咸
知上意使郵亭鄉官皆畜雞豚(師古曰郵亭書舍謂傳/送文書所止處亦如今)
(之驛舘矣鄉官/者鄉所治處也)以贍鰥寡貧窮者然後為條教置父老
師帥伍長班行之於民間勸以為善防姦之意及務耕
桑節用殖財種樹畜飬去食榖馬米鹽靡宻初若煩碎
(師古曰米鹽/言雜而且細)然霸精力能推行之吏民見者語次尋繹
(師古曰繹謂/抽引而出也)問它隂伏以相參考嘗欲有所司察擇長
年廉吏遣行屬令周宻(師古曰屬戒也周宻不/泄漏也屬音之欲反)吏出不
敢舎郵亭(師古曰/舎止也)食於道旁烏攫其肉(師古曰攫搏持/之也攫音厥縛)
(反○宋祁曰攫説文/曰捽也音九縛反)民有欲詣府口言事者適見之霸
與語道此後日吏還謁霸霸見迎勞之曰甚苦食於道
旁乃為烏所盗肉吏大驚以霸具知其起居所問豪釐
不敢有所隐鰥寡孤獨有死無以𦵏者鄉部書言霸具
為區處(師古曰區處謂分别/而處置也音昌女反)某所大木可以為棺某亭
猪子可以祭(○宋祁曰/猪當作豬)吏徃皆如言其識事聰明如此
(師古曰識記/也音式二反)吏民不知所出(師古曰不知/其用何術也)咸稱神明姦
人去入它郡盗賊日少霸力行教化而後誅罰(師古曰/力猶勤)
(也言先以徳教化於下若/有弗從然後用刑罰也)務在成就全安長吏(師古曰/不欲易)
(代及損/傷之也)許丞老病聾(如淳曰/許縣丞)督郵白欲逐之霸曰許丞
廉吏雖老尚能拜起送迎正頗重聽何傷且善助之毋
失賢者意或問其故霸曰數易長吏送故迎新之費及
姦吏縁絶簿書盗財物(師古曰縁因也因交代之際/而棄匿簿書以盗官物也)公
私費耗甚多皆當出於民所易新吏又未必賢或不如
其故徒相益為亂凡治道去其泰甚者耳霸以外寛内
明得吏民心户口歲増治為天下第一徵守京兆尹秩
二千石坐發民治馳道不先以聞又發騎士詣北軍馬
不適士(孟康曰闗西人謂補滿為適馬少士多不相補/滿也○宋祁曰不先以聞姚本作不先聞蕭該)
(音義適􁀙足也􁀙音相代反韋昭音詩歴反案今漢/書􁀙字作適字注云適始歴反予謂與韋昭音同)劾
乏軍興連貶秩有詔歸潁川太守官以八百石居治如
其前前後八年郡中愈治是時鳳凰神爵數集郡國潁
川尤多天子以霸治行終長者下詔稱揚曰潁川太守
霸宣布詔令百姓鄉化(師古曰鄉讀/曰嚮下亦同)孝子弟弟貞婦順
孫日以衆多田者讓畔道不拾遺飬視鰥寡贍助貧窮
獄或八年亡重罪囚吏民鄉于教化興於行誼可謂賢
人君子矣書不云乎股肱良哉(師古曰虞書益稷/之辭已觧於上)其賜
爵闗内侯黄金百斤秩中二千石而潁川孝弟有行義
民三老力田皆以差賜爵及帛後數月徵霸為太子太
傅遷御史大夫五鳳三年(○宋祁曰景/本三作二)代丙吉為丞相
封建成侯食邑六百户霸材長於治民及為丞相總綱
紀號令風采不及丙魏于定國功名損於治郡時京兆
尹張敞舎鶡雀飛集丞相府(蘓林曰今虎賁所著鶡也/師古曰蘓説非也此鶡音)
(芬字本作鳻此通用耳鳻雀大而色青出羗中非武賁/所著也武賁鶡色黒出上黨以其鬭死不止故用其尾)
(飾武臣首云今時俗人所謂鶡鷄者也音曷非此鳻雀/也○宋祁曰注文鶡音介字本作䲸今本誤作芬竝鳻)
(字予見徐鍇本改芬為介鳻為䲸案許慎説文䲸音古/拜反鳥似鶡而色青出羗中與師古所引合徐改為允)
(鳻是鳥聚/貌非鳥名)霸以為神雀議欲以聞敞奏霸曰竊見丞相
請與中二千石博士雜問郡國上計長吏(○宋祁曰/吏當作史)守
丞為民興利除害成大化條其對有耕者讓畔男女異
路道不拾遺及舉孝子弟弟貞婦者為一輩先上殿(師/古)
(曰丞相所坐屋也古者屋之高嚴通呼為/殿不必宫中也○宋祁曰景本無弟弟字)舉而不知其
人數者次之不為條教者在後叩頭謝丞相(○宋祁曰/邵本無後)
(字當作/在後)雖口不言而心欲其為之也長吏守丞對(○宋/祁曰)
(吏當作史下文/上計長吏同)時臣敞舎有鶡雀飛止丞相府屋上丞
相以下見者數百人邊吏多知鶡雀者問之皆陽不知
丞相圖議上奏(師古曰/圖謀也)曰臣聞上計長吏守丞以興化
條(師古曰凡言條者一一/而疏舉之若木條然)皇天報下神雀後知從臣敞
舎來乃止郡國吏竊笑丞相仁厚有知畧微信竒怪也
昔汲黯為淮陽守辭去之官謂大行李息曰御史大夫
張湯懐詐阿意以傾朝廷公不早白與俱受戮矣息畏
湯終不敢言後湯誅敗上聞黯與息語乃抵息罪而秩
黯諸侯相取其思竭忠也臣敞非敢毁丞相也誠恐羣
臣莫白而長吏守丞(○宋祁曰/吏當作史)畏丞相指歸舎法令各
為私教(師古曰/舎廢也)務相増加澆淳散樸(師古曰不雜為淳/以水澆之則味漓)
(薄樸大質也/割之則散也)並行偽貌有名亡實傾揺觧怠甚者為妖
(師古曰觧/讀曰懈)假令京師先行讓畔異路道不拾遺其實亡
益廉貪貞滛之行而以偽先天下固未可也即諸侯先
行之偽聲軼於京師非細事也(師古曰軼/過也音逸)漢家承敝通
變造起律令即以勸善禁姦條貫詳備不可復加宜令
貴臣明飭長吏守丞(師古曰飭讀與勅同以下/類此○宋祁曰吏當作史)歸告二
千石舉三老孝弟力田孝廉廉吏務得其人郡事皆以
義法令檢式(師古曰檢扃也音居儉反/○宋祁曰郡字疑作群字)毋得擅為條教
敢挾詐偽以奸名譽者必先受戮(師古曰奸/求也音干)以正明好
惡天子嘉納敞言召上計吏使侍中臨飭如敞指意霸
甚慙又樂陵侯史高以外屬舊恩侍中貴重霸薦高可
太尉天子使尚書召問霸太尉官罷乆矣丞相兼之所
以偃武興文也如國家不虞邊境有事(師古曰/如若也)左右之
臣皆將帥也夫宣明教化通逹幽隐使獄亡冤刑邑亡
盗賊君之職也將相之官朕之任焉(師古曰言欲拜将/相事自在朕也)
侍中樂陵侯高帷幄近臣朕之所自親(師古曰具/知其材質)君何
越職而舉之尚書令受丞相對霸免冠謝罪數日乃決
(師古曰乃/得免罪)自是後不敢復有所請然自漢興言治民吏
以霸為首為丞相五嵗甘露三年薨諡曰定侯霸死後
樂陵侯高竟為大司馬(師古曰史著此者亦言霸/奏高為太尉適事宜也)霸子
思侯賞嗣為闗都尉薨子忠侯輔嗣至衛尉九卿薨子
忠嗣侯訖王莾廼絶子孫為吏二千石者五六人始霸
少為陽夏㳺徼(師古曰游徼主/徼廵盗賊者也)與善相人者共載出(師/古)
(曰同/乘車)見一婦人相者言此婦人當富貴不然相書不可
用也霸推問之乃其鄉里巫家女也霸即娶為妻與之
終身為丞相後徙杜陵
朱邑字仲卿廬江舒人也少時為舒桐鄉嗇夫廉平不
苛以愛利為行(師古曰仁愛於/人而安利也)未嘗笞辱人存問耆老
孤寡遇之有恩所部吏民愛敬焉遷補太守卒史舉賢
良為大司農丞遷北海太守以治行第一入為大司農
為人淳厚篤於故舊然性公正不可交以私天子器之
朝廷敬焉是時張敞為膠東相與邑書曰明主游心太
古廣延茂士(師古曰/茂善也)此誠忠臣竭思之時也直敞遠守
劇郡馭於繩墨(師古曰直/讀曰值)匈臆約結固亡竒也(師古曰/約屈也)
雖有亦安所施(師古曰言在逺郡無足展效也○/宋祁曰注文舊作放姚本改作效)足下
以清明之徳掌周稷之業(師古曰司農主百/榖故云周稷之業)猶饑者甘
糟糠穰歲餘粱肉(師古曰穰嵗豐/穰之嵗穰音攘)何則有亡之勢異也
昔陳平雖賢須魏倩而後進(蘇林曰魏無知也韋昭曰/無知字也師古曰倩士之)
(美稱故云魏倩也而韋氏便以為無知之字非也譬猶/謂汲黯為汲直黯豈字直乎且次下句云賴蕭公而後)
(信亦非何/之字也)韓信雖竒賴蕭公而後信(師古曰信謂為君/上所信任也一説)
(信讀曰伸得/伸其材用也)故事各逹其時之英俊(○宋祁曰/事當作士)若必伊
尹吕望而後薦之則此人不因足下而進矣(師古曰言/能自逹也)
邑感敞言貢薦賢士大夫多得其助者身為列卿居處
儉節禄賜以共九族鄉黨(師古曰共/讀曰供)家亡餘財神爵元
年卒天子閔惜下詔稱揚曰大司農邑廉潔守節退食
自公亡疆外之交束脩之餽(師古曰餽與饋同○宋/祁曰亡疆景本作亡彊)可
謂淑人君子遭離凶災朕甚閔之(師古曰/離亦遭)其賜邑子黄
金百斤以奉其祭祀初邑病且死屬其子(師古曰屬/音之欲反)曰
我故為桐鄉吏其民愛我必𦵏我桐鄉後世子孫奉甞
我不如桐鄉民(師古曰甞謂/蒸甞之祭)及死其子𦵏之桐鄉西郭
外民果然共為邑起冡立祠嵗時祠祭至今不絶
龔遂字少卿山陽南平陽人也以明經為官至昌邑郎
中令事王賀賀動作多不正遂為人忠厚剛毅有大節
内諫爭於王外責傅相引經義陳禍福至於涕泣蹇蹇
亡已(師古曰蹇蹇不阿順意/也易蹇卦曰王臣蹇蹇)面刺王過王至掩耳起走
曰郎中令善媿人(師古曰媿古/愧字愧辱也)及國中皆畏憚焉(師古/曰王)
(及國人/皆憚之)王嘗乆與騶奴宰人游戲飲食賞賜亡度遂入
見王涕泣䣛行左右侍御皆出涕王曰郎中令何為哭
遂曰臣痛社稷危也願賜清閒竭愚王辟左右(師古曰/閒讀曰)
(閑辟/音闢)遂曰大王知膠西王所以為無道亡乎王曰不知
也曰臣聞膠西王有䛕臣侯得王所為儗於桀紂也(師/古)
(曰儗/比也)得以為堯舜也王説其謟諛嘗與寢處(師古曰説/讀曰悦)
唯得所言以至於是(師古曰唯用得/之邪言故至亡)今大王親近羣小
漸漬邪惡所習存亡之機不可不慎也臣請選郎通經
術有行義者與王起居坐則誦詩書立則習禮容宜有
益王許之遂廼選郎中張安等十人侍王居數日王皆
逐去安等乆之宫中數有妖怪王以問遂遂以為有大
憂宫室将空語在昌邑王傳㑹昭帝崩亡子昌邑王賀
嗣立官屬皆徵入王相安樂遷長樂衛尉遂見安樂流
涕謂曰王立為天子日益驕溢諌之不復聽今哀痛未
盡(師古曰謂/新居䘮服)日與近臣飲食作樂鬬虎豹召皮軒車九
流驅馳東西所為誖道(師古曰誖乖/也音布内反)古制寛大臣有隐
退今去不得陽狂恐知身死為世戮奈何君陛下故相
宜極諫爭王即位二十七日卒以淫亂廢昌邑群臣坐
䧟王於惡不道皆誅死者二百餘人唯遂與中尉王陽
以數諫爭得減死髠為城旦宣帝即位乆之勃海左右
郡嵗饑盗賊並起(師古曰左右謂/側近相次者)二千石不能禽制上
選能治者丞相御史舉遂可用上以為勃海太守時遂
年七十餘召見形貌短小宣帝望見不副所聞心内輕
焉謂遂曰勃海廢亂朕甚憂之君欲何以息其盗賊以
稱朕意遂對曰海瀕遐逺不霑聖化(師古曰瀕涯也/音頻又音賔)其
民困於饑寒而吏不恤故使陛下赤子盗弄陛下之兵
於潢池中耳(師古曰赤子猶言初生幼/小之意也積水曰潢音黄)今欲使臣勝之
邪將安之也(師古曰勝謂以威力克而殺/之安謂以徳化撫而安之)上聞遂對甚
説(師古曰説/讀曰悦)荅曰選用賢良固欲安之也遂曰臣聞治
亂民猶治亂繩不可急也唯緩之然後可治臣願丞相
御史且無拘臣以文法得一切便宜從事上許焉加賜
黄金贈遣乘傳至勃海界(師古曰傳/音張戀反)郡聞新太守至發
兵以迎遂皆遣還移書勑屬縣悉罷逐捕盗賊吏諸持
鉏鉤田器者皆為良民吏毋得問(師古曰/鉤鐮也)持兵者廼為
盗賊遂單車獨行至府郡中翕然盗賊亦皆罷(師古曰/罷讀曰)
(疲言為盗賊乆心亦疲厭○劉奉世曰盗賊與劫畧相/随史以為二事故前云盗賊亦皆罷後云劫略者去兵)
(末乃總云盗賊於是悉平矣師古疑前未嘗言皆罷/故觧為疲字乃非遂功矣但如字讀之文意自通)勃
海又多劫畧相随聞遂教令即時觧散棄其兵弩而持
鉤鉏盗賊於是悉平民安土樂業遂廼開倉廩假貧民
(師古曰假/謂給與)選用良吏尉安牧養焉遂見齊俗奢侈好末
技不田作廼躬率以儉約勸民務農桑令口種一樹榆
百本䪥五十本葱一畦韭(師古曰毎一口/即如此種也)家二母彘五
雞(師古曰毎一家/則如此飬之也)民有帶持刀劍者使賣劍買牛賣刀
買犢曰何為帶牛佩犢春夏不得不趨田畆(師古曰趨/讀曰趣趣)
(嚮/也)秋冬課收斂益畜果實蓤芡勞來循行郡中皆有畜
積(師古曰蓤芰也芡雞頭也勞來勸勉也畜/讀曰蓄芡音儉勞音盧到反來音盧代反)吏民皆富
實獄訟止息數年上遣使者徵遂議曹王生願從功曹
以王生素耆酒亡節度不可使(師古曰耆/讀曰嗜)遂不忍逆從
至京師王生日飲酒不視太守(師古曰日日/恒飲酒也)㑹遂引入
宫王生醉從後呼曰(師古曰呼/音火故反)明府且止願有所白遂
還問其故(師古曰/還回也)王生曰天子即問君何以治勃海君
不可有所陳對宜曰皆聖主之徳非小臣之力也遂受
其言既至前上果問以治状遂對如王生言天子説其
有讓(師古曰説/讀曰悦)笑曰君安得長者之言而稱之遂因前
曰臣非知此乃臣議曹教戒臣也上以遂年老不任公
卿拜為水衡都尉議曹王生為水衡丞以襃顯遂云水
衡典上林禁苑共張宫館(師古曰共音居用反/張音知亮反下亦同)為宗廟
取牲官職親近上甚重之以官夀卒(師古曰以夀終/而卒於官也)
召信臣字翁卿九江壽春人也(師古曰召/讀曰邵)以明經甲科
為郎出補穀陽長舉高第遷上蔡長其治視民如子所
居見稱述超為零陵太守病歸復徵為諫大夫遷南陽
太守其治如上蔡信臣為人勤力有方畧好為民興利
務在富之躬勸耕農出入阡陌止舎離鄉亭(師古曰言/休息之時)
(皆在/野次)稀有安居時行視郡中水泉(師古曰行/音下更反)開通溝瀆
起水門提閼凡數十處(師古曰閼所以/壅水音一曷反)以廣溉灌歳歳
増加多至三萬頃民得其利畜積有餘(師古曰畜/讀曰蓄)信臣
為民作均水約束(師古曰言用/之有次第也)刻石立於田畔以防分
爭禁止嫁娶送終奢靡務出於儉約府縣吏家子弟好
游敖不以田作為事輒斥罷之甚者案其不法以視好
惡(師古曰視/讀曰示)其化大行郡中莫不耕稼力田百姓歸之
户口増倍盗賊獄訟衰止吏民親愛信臣號之曰召父
荆州刺史奏信臣為百姓興利郡以殷富賜黄金四十
斤遷河南太守治行常為第一復數増秩賜金竟寕中
徵為少府列於九卿奏請上林諸離逺宫館稀幸御者
勿復繕治共張又奏省樂府黄門倡優諸戲及宫館兵
弩什器減過太半太官園種冬生葱韭菜茹覆以屋廡
(師古曰廡周室也茹/音人庶反廡音舞)晝夜㸐藴火待温氣乃生(師古曰/㸐古然)
(字藴火蓄火也/藴音於云反)信臣以為此皆不時之物有傷於人不
宜以奉供飬及它非法食物悉奏罷省費歳數千萬(師/古)
(曰素所費者/今皆省也)信臣年老以官卒元始四年詔書祀百辟
卿士有益於民者(師古曰百/辟百官)蜀郡以文翁九江以召父
應詔書歳時郡二千石率官屬行禮奉祠信臣冢而南
陽亦為立祠
　
　
　
　
　
　
　
　
　前漢書卷八十九
　前漢書卷八十九考證
循吏傳以寛厚清静為天下帥注師古曰帥遵也○(臣/)
　(召南/)按帥是率先之意顔注非也
文翁傳蜀地學于京師者比齊魯焉○(臣召南/)按蜀志
　秦宓曰文翁遣司馬相如東受七經還教吏民然則
　相如即文翁所㧞以為蜀人師者其語與地理志所
　云繇文翁倡其教相如為之師者正合但此傳及相
　如傳並無明文
文翁之化也注師古曰文翁學堂於今猶在益州城内
　○(臣召南/)按文翁學堂即石室講堂也水經注曰文
　翁為蜀守立講堂作石室於南城後守更増二石室
　顔有意益州學館記曰華陽國志文翁講堂石室一
　名玉堂安帝初間烈火為災惟石室獨存至獻帝興
　平元年太守高联於玉堂東更造一石室為周公禮
　殿唐志有益州文翁學堂圖一卷
黄覇傳風采不及丙魏于定國○(臣召南/)按此總計孝
　宣朝名相而言覇前不及丙魏後不及定國也定國
　為相實在覇後
君何越職而舉之○胡三省曰丞相職總百官進賢退
　不肖覇薦史高以為所薦非其人可也以為越職則
　不可也葢自武帝以来丞相之失其職也乆矣(臣召/)
　(南/)按自武帝以後外廷之官統于丞相中朝之官統
　于大司馬覇以丞相而舉史高堪大司馬故以越職
　責之
朱邑傳少時為舒桐鄉嗇夫○按鄉吏之有秩者曰三
　老曰嗇夫曰游徼嗇夫職聽訟獄收賦税
龔遂傳拜為水衡都尉(○臣召南/)按公卿表遂以地節
　四年為水衡都尉即朱邑以北海太守入為大司農
　之嵗也
召信臣傳起水門提閼凡數十處○(臣召南/)按提應作
　堤又按信臣於南陽水利無所不興其最鉅者鉗盧
　陂六門堨並在穰縣之南灌溉穰新野昆陽三縣後
　漢杜詩修其故迹民有召父杜母之歌晉杜預復其
　遺規地有二十九陂之利故讀後書晉書及水經注
　通典而嘆信臣功在南陽並於蜀李氷鄴史起也顔
　注太畧
　
　
　
　
　
　
　
　
　
　
　
　前漢書卷八十九考證
欽定四庫全書
　前漢書卷九十
　　漢　　蘭　　臺　　令　　