
　資治通鑑卷八十六　　　宋　司馬光　撰
　　　　　　　　　　　　　　胡三省　音註
　晉紀八(起旃䝉赤奮若盡/著雍執徐凡四年)
　　孝惠皇帝下
永興二年夏四月張方廢羊后　游楷等攻皇甫重累
年不能克(游楷等自太安二年攻/皇甫重至是首尾二年)重遣其養子昌求救
於外昌詣司空越越以太宰顒新與山東連和(事見上/卷上年)
不肯出兵昌乃與故殿中人楊篇(故殿中人舊屬/二衞部曲者)詐稱
越命迎羊后於金墉城入宫以后令發兵討張方奉迎
大駕(是年四月張方廢羊后其時方已奉帝入闗蓋以/威令遥脇留臺百官使廢羊后耳今皇甫昌迎后)
(入宫欲發兵討方特以是起/兵非因方在洛而討之也)事起倉猝百官初皆從之
俄知其詐相與誅昌顒請遣御史宣詔諭重令降(降户/江翻)
(下/同)重不奉詔先是城中不知長沙厲王及皇甫商已死
(長沙厲王死見上卷上年皇甫商/死見上卷太安二年先悉薦翻)重獲御史騶人(因御/史來)
(宣詔獲其騶人騶側鳩翻廐御也晉制諸公給騶八人/下至御史各有差齊王融曰車前無八騶何得稱丈夫)
(則騶蓋辟/車之卒)問曰我弟將兵來欲至未騶人曰已為河間
王所害重失色立殺騶人於是城中知無外救共殺重
以降顒以馮翊太守張輔為秦州刺史(顒以破劉沈/之功用張輔)
六月甲子安豐元侯王戎薨于郟(王戎犇郟見上/卷上年郟音夾)　張
輔至秦州殺天水太守封尚欲以立威又召隴西太守
韓稚(守式/又翻)稚子朴勒兵擊輔輔軍敗死涼州司馬楊𦙍
言於張軌曰韓稚擅殺刺史明公杖鉞一方不可不討
軌從之遣中督䕶汜瑗帥衆二萬討稚稚詣軌降(中督/䕶中)
(軍督䕶也汜音凡瑗于/眷翻帥讀曰率下同)未㡬(㡬居/豈翻)鮮卑若羅抜能冦涼
州軌遣司馬宋配擊之斬抜能俘十餘萬口威名大振
(史言張軌能尊主/攘夷以致彊盛)　漢王淵攻東嬴公騰騰復乞師於
拓跋猗㐌(復扶又翻/㐌徒河翻)衛操勸猗㐌助之猗㐌帥輕騎數
千救騰斬漢將綦母豚(母音無綦母複姓北狄傳匈奴/國人有綦母氏勒氏皆勇徤好)
(反叛按考異曰後魏書桓帝紀及劉淵傳皆云淵南走/蒲子  晉載記淵無走蒲子事下云自離石遷黎亭蓋)
(後魏書夸/誕妄言耳)詔假猗㐌大單于(單音/蟬)加操右將軍甲申猗
㐌卒子普根代立　東海中尉劉洽以張方刼遷車駕
(晉諸王國有郎中令中尉大農為三/卿張方劫遷車駕事見上卷上年)勸司空越起兵討
之秋七月越傳檄山東征鎮州郡云欲糾帥義旅奉迎
天子還復舊都(舊都謂/洛陽)東平王楙聞之懼長史王脩說
楙曰東海宗室重望今興義兵公宜舉徐州以授之則
免於難(說輸芮翻/難乃旦翻)且有克讓之美矣楙從之越乃以司
空領徐州都督楙自為兖州刺史詔即遣使者劉䖍授
之(楙督徐州始八十四卷永寧元年去年范陽王虓/以茍晞行兖州晞留許昌未及至州而楙自領之)是
時越兄弟並據方任(越弟略都督青/州模都督冀州)於是范陽王虓(虓/虛)
(交/翻)及王浚等共推越為盟主越輒選置刺史以下(輒專/也)
朝士多赴之(朝士赴越者不從帝在/長安者也朝直遥翻)　成都王頴既廢
(頴廢見上/卷上年)河北人多憐之(頴鎮鄴初有時譽後雖以驕/侈致禍河北之人厭亂而思)
(舊故多/憐之)頴故將公師藩等自稱將軍起兵於趙魏衆至
數萬初上黨武鄉羯人石勒有膽力善騎射(武鄉縣晉/置屬上黨)
(郡後石勒分置武鄉郡劉昫曰唐潞州武鄉縣漢河東/之垣縣也唐遼州榆社縣分晉武鄉縣置載記曰勒匈)
(奴别部羌渠之胄又匈奴傳曰北狄入居/塞内者有十九種羯其一也羯居謁翻)并州大饑建
威將軍閻粹說東嬴公騰(說輸/芮翻)執諸胡於山東賣充軍
實勒亦被掠賣為茌平人師懽奴(荏平縣前漢屬東郡/後漢屬濟北國晉屬)
(平原國應劭曰在茌山之平地置縣意其地當在唐齊/州博州界劉昫曰茌平縣併入唐博州聊城縣被皮義)
(翻師古曰茌/音仕疑翻)懽奇其狀貌而免之懽家鄰於馬牧勒乃
與牧帥汲桑結壯士為羣盜(帥所/類翻)及公師藩起桑與勒
帥數百騎赴之(帥讀/曰率)桑始命勒以石為姓勒為名(石勒/始此)
藩攻陷郡縣殺二千石長吏(長知/兩翻)轉前攻鄴平昌公模
甚懼范陽王虓遣其將茍晞救鄴與廣平太守譙國丁
紹共擊藩走之(漢武帝置平于國宣帝改為廣平國後/漢光武省屬鉅鹿郡魏文帝黄初二年)
(復置廣平郡唐/為洺州之地)　八月辛丑大赦　司空越以琅邪王
睿為平東將軍監徐州諸軍事留守下邳(監工/衘翻)睿請王
導為司馬委以軍事(東考異曰元帝鎮下邳請導為安/  司馬按元帝時為平東及徙揚)
(州乃為安東耳或者平字誤為安/或後為安東司馬故但云司馬)越帥甲士三萬西屯
蕭縣(蕭縣自漢以來屬/沛郡唐屬徐州)范陽王虓自許屯于滎陽(許即/許昌)
越承制以豫州刺史劉喬為冀州刺史以范陽王虓領
豫州刺史喬以虓非天子命發兵拒之虓以劉琨為司
馬越以劉蕃為淮北䕶軍劉輿為頴川太守(輿琨蕃/之子也)喬
上尚書列輿兄弟罪惡因引兵攻許(豫州刺史時治/項上時掌翻)遣
長子祐將兵拒越於蕭縣之靈壁(長知/兩翻)越兵不能進東
平王楙在兖州徴求不已郡縣不堪命范陽王虓遣茍
晞還兖州(虓用茍晞為兖州/刺史見上卷上年)徙楙都督青州楙不受命
背山東諸矦與劉喬合(背蒲/妹翻)　太宰顒聞山東兵起甚
懼以公師藩為成都王穎起兵壬午表穎為鎮軍大將
軍都督河北諸軍事給兵千人以盧志為魏郡太守隨
穎鎮鄴欲以撫安之又遣建武將軍吕朗屯洛陽顒發
詔令東海王越等各就國越等不從㑹得劉喬上事(上/事)
(者言東海王越等起兵及喬/攻許拒越之事上時掌翻)冬十月丙子下詔稱劉輿
迫脅范陽王虓造搆凶逆其令鎮南大將軍劉宏(劉宏/都督)
(荆/州)平南將軍彭城王釋(彭城王釋蓋/代羊伊屯宛)征東大將軍劉準
(劉準都/督揚州)各勒所統與劉喬并力以張方為大都督統精
卒十萬與吕朗共㑹許昌誅輿兄弟釋宣帝弟子穆王
權之孫也(權宣帝弟東武城矦馗之子釋考異曰劉喬/傳釋作繹帝紀宗室傳皆作  蓋喬傳誤帝)
(紀八月車騎大將軍劉宏逐平南將軍彭城王釋于宛/宏釋傳及衆書皆無之宏傳但云彭城前東奔有不善)
(之言按宏晉室純臣劉喬與范陽搆難宏猶以書和解/之以安天下尊王室釋受王命鎮宛而宏肯更自逐之)
(乎據此詔令宏釋共討劉輿/疑無宏逐釋事帝紀必誤)丁丑顒使成都王穎領將
軍劉褒等前軍騎將軍石超領北中郎將王闡等據河
橋為劉喬繼援進喬鎮東將軍假節劉宏遺喬及司空
越書(遺于/季翻)欲使之解怨釋兵同奬王室皆不聽宏又上
表曰自頃兵戈紛亂猜禍鋒生疑隙搆於羣王災難延
于宗子(難乃/旦翻)今日為忠明日為逆翩其反而(言是非反/覆之易冏)
(乂頴顒之/事誠如此)互為戎首(言迭為興/戎之首也)載籍以來骨肉之禍未
有如今者也臣竊悲之今邊陲無備豫之儲中華有杼
軸之困(詩曰小東大東杼軸其空杼/持緯器軸亦作柚皆織具也)而股肱之臣不惟
國體職競尋常(惟思也職主也競爭也八尺曰尋倍尋/曰常言所争者尋丈之閒不足為長短)
(也左傳曰争尋/常以盡其民)自相楚剝(楚痛/也)萬一四夷乗虛為變此
亦猛虎交鬬自效於卞莊者矣(劉石之禍劉/宏盡知之矣)臣以為宜
速發明詔詔越等令兩釋猜嫌各保分局(分扶/問翻)自今以
後其有不被詔書擅興兵馬者天下共伐之(被皮義/翻下同)時
太宰顒方拒闗東倚喬為助不納其言喬乗虛襲許破
之劉琨將兵救許不及遂與兄輿及范陽王虓俱犇河
北琨父母為喬所執劉宏以張方殘暴知顒必敗乃遣
參軍劉盤為都䕶(盡䕶行營諸將為都䕶/督䕶則止督一軍耳)帥諸軍受司
空越節度(帥讀/曰率)時天下大亂宏專督江漢威行南服(南/服)
(南方也謂之服者責/以服事天子為職)謀事有成者則曰某人之功如有
負敗則曰老子之罪每有興發(興發謂興師動/衆調發財賦)手書守
相(守手又翻/相息亮翻)丁寧欵宻所以人皆感悅争赴之咸曰得
劉公一紙書賢於十部從事(州有部從事/部管内諸郡)前廣漢太守
辛冉說宏以從横之事宏怒斬之(益州之破辛冉去羅/尚從劉宏冉以事尚)
(者事宏猶將不免於誅况以從横說之/邪史言劉宏忠純說輸芮翻從子容翻)　有星孛于北
斗(孛蒲/内翻)　平昌公模遣將軍宋胄趣河橋(模自鄴遣胄/進兵趣七喻)
(翻/)　十一月立節將軍周權詐被檄(詐言被司/空越檄也)自稱平
西將軍復立羊后洛陽令何喬攻權殺之復廢羊后(復/扶)
(又/翻)太宰顒矯詔以羊后屢為姦人所立遣尚書田淑敕
留臺賜后死(時荀藩劉暾/周馥居留臺)詔書屢至司𨽻校尉劉暾等
上奏(暾他昆翻/上時掌翻)固執以為羊庶人門户殘破廢放空宫
門禁峻宻無緣得與姦人搆亂衆無愚智皆謂其寃今
殺一枯窮之人而令天下傷慘何益於治(治直/吏翻)顒怒遣
吕朗收暾(收考異曰暾傳云顒遣陳顔吕朗帥騎五千/  暾按暾匹夫安用五千騎蓋朗時在洛顒)
(敕使收暾耳說者/欲大其事故云爾)暾犇青州依高宻王略然羊后亦以
是得免　十二月吕朗等東屯滎陽成都王穎進據洛
陽　劉琨說冀州刺史太原温羡使讓位於范陽王虓
(魏收曰袁紹曹操為冀州治鄴魏晉/治信都杜佑曰治房子說輸芮翻)虓領冀州遣琨詣
幽州乞師於王浚浚以突騎資之(突騎天下精兵燕人/致梟騎助漢高祖以)
(破項羽光武得漁陽上谷突騎以平河北騎考異曰琨/傳曰得突騎八百人按劉喬傳云琨率突  五千濟河)
(攻喬疑八百太少或因下文迎/東海王之數致有此誤今闕疑)擊王闡於河上殺之琨
遂與虓引兵濟河斬石超於滎陽劉喬自考城引退(考/城)
(縣屬陳留郡前漢梁國之菑縣也章帝更名晉省後魏/置考陽縣及北梁郡北齊郡縣並廢為城安縣隋改曰)
(考城縣屬梁郡/至唐屬曹州)虓遣琨及督䕶田徽東擊東平王楙於
廩邱(廩邱縣前漢屬東郡後漢屬濟隂晉屬濮陽郡為/兖州刺史治所賢曰廩邱故城在今濮州雷澤縣)
(北/)楙走還國琨徽引兵東迎越擊劉祐於譙祐敗死喬
衆遂潰喬犇平氏(志考異曰帝紀云喬奔南陽按地理/  南陽無平氏縣武帝分南陽置義)
(陽郡有西平氏縣或者南陽有東平氏而非縣與平今/按前漢書地理志平氏縣屬南陽郡晉書地理志  氏)
(縣屬義陽郡平氏之上有厥西縣沈約宋書地理志南/義陽太守領厥西平氏二縣賢曰厥西今二漢無晉太)
(康地志屬義陽以此證之蓋後人𫝊寫晉書者誤以厥/西之西字聯平氏而書之其實晉義陽之平氏即漢南)
(陽之平氏也帝紀所謂喬奔南陽以漢古郡大界言之/也劉昫曰唐申州義陽縣漢南陽郡平氏縣之義陽鄉)
(與唐州之桐柏平氏二/縣皆漢南陽平氏縣也)司空越進屯陽武(陽武縣漢屬/河南郡晉屬)
(榮陽郡唐/屬鄭州)王浚遣其將祁宏帥突騎鮮卑烏桓為越先
驅(帥讀曰/率下同)　初陳敏既克石氷(事見上卷/太安二年)自謂勇略無
敵有割據江東之志其父怒曰滅我門者必此兒也遂
以憂卒敏以䘮去職司空越起敏為右將軍前鋒都督
越為劉祐所敗(敗補/邁翻)敏請東歸收兵遂據歴陽叛(歴陽/縣漢)
(屬九江郡魏改九江曰淮南晉因之今和州即/歴陽縣之地宋白曰縣南有歴水故曰歴陽)呉王常
侍甘卓棄官東歸(晉諸王國大國置左右常侍各一人/  考異曰卓傳云州舉茂才為吳王)
(常侍討石氷以功賜爵都亭矦東海王越引為參軍出/補離狐令棄官東歸遇陳敏敏𫝊云呉王常侍甘卓自)
(洛至按卓為常侍不應討石氷/為離狐令不應至洛今從敏傳)至歴陽敏為子景娶卓
女(為于/偽翻)使卓假稱皇太弟令拜敏揚州刺史敏使弟恢
及别將錢端等南略江州弟斌東略諸郡(斌音/彬)揚州刺
史劉機丹陽太守王曠皆棄城走(時揚州刺史蓋與丹/陽太守同治秣陵)
敏遂據有江東以顧榮為右將軍賀循為丹陽内史周
玘為安豐太守(安豐縣後漢屬廬江郡魏分廬江為安/豐郡其地為唐之壽州安豐霍邱縣玘)
(墟里/翻)凡江東豪傑名士咸加收禮為將軍郡守者四十
餘人或有老疾就加秩命循詐為狂疾得免乃以榮領
丹陽内史玘亦稱疾不之郡敏疑諸名士終不為己用
欲盡誅之榮說敏曰中國䘮亂胡夷内侮觀今日之勢
不能復振百姓將無遺種(說輸芮翻䘮息/浪翻種章勇翻)江南雖經石
氷之亂人物尚全榮常憂無孫劉之主(孫劉謂孫/權劉備)有以
存之今將軍神武不世勲效已著帶甲數萬舳艫山積
(漢武帝紀舳艫千里注云舳船後持柂處艫船前刺櫂/處又漢律名船方長為舳艫此言山積蓋取漢律之義)
若能委信君子使各盡懷散蔕芥之嫌(張晏曰蔕芥刺/鯁也師古曰蔕)
(音丑/介翻)塞讒諂之口則上方數州可傳檄而定(上方數州/謂揚州以)
(西荆江豫梁益等/州也塞悉則翻)不然終不濟也敏命僚佐推己為都
督江東諸軍事大司馬楚公加九錫列上尚書(上時/掌翻)稱
被中詔(被皮/義翻)自江入沔漢奉迎鑾駕太宰顒以張光為
順陽太守(順陽縣前漢曰博山後漢明帝更名順陽屬/南陽郡至建安中割南陽右壤為南鄉郡晉)
(太康中立順陽郡以南鄉為縣唐/鄧州之臨湍菊潭縣皆順陽郡地)帥步騎五千詣荆州
討敏劉宏遣江夏太守陶侃武陵太守苗光屯夏口(夏/户)
(雅/翻)又遣南平太守汝南應詹督水軍以繼之侃與敏同
郡(侃與敏皆/廬江人)又同嵗舉吏(同嵗舉/赴京師)隨郡内史扈懷(隨縣/漢屬)
(南陽郡春秋之隨國也晉武帝分南陽立義陽/國後又分義陽立隨郡隋為漢東郡唐為隋州)言於宏
曰侃居大郡綂彊兵脫有異志則荆州無東門矣宏曰
侃之忠能吾得之已久必無是也侃聞之遣子洪及兄
子臻詣宏以自固宏引為參軍資而遣之(既引為參軍/又以貨物資)
(送而遣/其歸)曰賢叔征行君祖母年高便可歸也匹夫之交
尚不負心况大丈夫乎敏以陳恢為荆州刺史冦武昌
宏加侃前鋒督䕶以禦之侃以運船為戰艦(艦户/黯翻)或以
為不可侃曰用官船擊官賊何為不可侃與恢戰屢破
之又與皮初張光苗光共破錢端於長岐(據張光傳長/岐之戰光設)
(伏於步路苗光為水軍藏舟船/於沔水則長岐當在江夏郡界)南陽太守衛展說宏曰
張光太宰腹心公既與東海宜斬光以明向背(苴蒲/妹翻)宏
曰宰輔得失豈張光之罪危人自安君子弗為也乃表
光殊勲乞加遷擢　是嵗離石大饑漢王淵徙屯黎亭
(續漢志上黨郡壺闗縣有/黎亭書西伯戡黎即此)就邸閣榖留太尉宏守離石
使大司農卜豫運糧以給之
光熈元年(六月帝還洛陽始改/元此猶是永興三年)春正月戊子朔日有食
之　初太弟中庶子蘭陵繆播(繆靡㓜翻又/莫六翻姓也)有寵於司
空越播從弟右衛率𦙍太宰顒前妃之弟也越之起兵
遣播𦙍詣長安說顒令奉帝還洛(說輸芮翻下因/說復說迎說同)約與
顒分陜為伯(陜失/冉翻)顒素信重播兄弟即欲從之張方自
以罪重恐為誅首(以剽掠􁅅都劫/天子西遷也)謂顒曰今據形勝之
地國富兵彊奉天子以號令誰敢不從柰何拱手受制
於人顒乃止及劉喬敗顒懼欲罷兵與山東和解恐張
方不從猶豫未决方素與長安富人郅輔親善以為帳
下督(方傳云初方從山東來甚微賤/郅輔厚相供給及貴甚親昵之)顒參軍河間畢垣
嘗為方所侮因說顒曰張方久屯霸上聞山東兵盛盤
桓不進(顒遣方與吕朗㑹劉喬攻許方屯覇/上未進而劉喬敗馬融曰盤桓旋也)宜防其未
萌其親信郅輔具知其謀繆播繆𦙍復說顒宜急斬方
以謝山東可不勞而定(復扶/又翻)顒使人召輔垣迎說輔曰
張方欲反人謂卿知之王若問卿何辭以對輔驚曰實
不聞方反為之奈何垣曰王若問卿但言爾爾(爾爾猶/言如此)
(如此/也)不然必不免禍輔入顒問之曰張方反卿知之乎
輔曰爾顒曰遣卿取之可乎又曰爾顒於是使輔送書
於方因殺之輔既昵於方(昵尼/質翻)持刀而入守閤者不疑
方火下發函輔斬其頭還報顒以輔為安定太守送方
頭於越以請和越不許宋胄襲河橋樓褒西走平昌公
模遣前鋒督䕶馮嵩㑹宋胄逼洛陽成都王穎西犇長
安至華隂(華隂縣前漢屬京兆後漢晉屬/宏農郡唐屬華州華户化翻)聞顒已與山
東和親留不敢進吕朗屯滎陽劉琨以張方首示之遂
降(降户/江翻)司空越遣祁宏宋胄司馬纂帥鮮卑西迎車駕
(帥讀/曰率)以周馥為司𨽻校尉假節都督諸軍屯澠池(澠彌/兖翻)
　三月惤令劉伯根反(惤縣自漢以來屬東萊郡拓跋/魏省魏收地形志東牟郡黄縣)
(有惤城師古/曰惤音堅)衆以萬數自稱惤公王彌帥家僮從之(帥/讀)
(曰/率)伯根以彌為長史彌從父弟桑為東中郎將(從才/用翻)伯
根冦臨淄(青州都/督治所)青州都督高宻王略使劉暾將兵拒
之暾兵敗犇洛陽(暾他/昆翻)略走保聊城(聊城縣漢屬東郡/晉屬平原郡唐為)
(博州/治所)王浚遣將討伯根斬之(將即/亮翻)王彌亡入長廣山為
羣盜(長廣縣前漢屬琅邪郡後漢屬東萊郡晉武帝咸/寧三年置長廣郡長廣縣屬焉隋廢長廣郡及縣)
(更名膠水縣/唐屬萊州)　寧州頻嵗饑疫死者以十萬計五苓夷
彊盛州兵屢敗(五苓夷反事始上卷/太安二年苓力丁翻)吏民流入交州者
甚衆夷遂圍州城李毅疾病救援路絶乃上疏(上時/掌翻)言
不能式遏冦虐坐待殄斃若不垂矜恤乞降大使及臣
尚存加臣重辟(使疏吏翻/辟毗亦翻)若臣已死陳尸為戮朝廷不
報積數年子釗自洛徃省之(省悉/景翻)未至毅卒毅女秀明
達有父風衆推秀領寧州事秀奬厲戰士嬰城固守城
中糧盡炙鼠抜草而食之伺夷稍怠輒出兵掩擊破之
(伺相吏翻死考異曰懷帝紀永嘉元年五月建寧郡夷/攻陷寧州  者三千餘人李雄載記曰南夷李毅固守)
(不降雄誘建寧夷使討之毅病卒城陷殺壯士三千餘/人送婦女千口於成都王遜傳云李毅卒城中奉毅女)
(固守經年華陽國志有毅卒/年月及女秀守城事今從之)　范長生詣成都(自青城/山詣成)
(都/也)成都王雄門迎執板拜為丞相尊之曰范賢　夏四
月己巳司空越引兵屯温初太宰顒以為張方死東方
兵必可解既而東方兵聞方死争入闗顒悔之乃斬郅
輔遣宏農太守彭隨北地太守刁黙將兵拒祁宏等於
湖五月壬辰宏等擊隨黙大破之遂西入闗又敗顒將
馬瞻郭偉於霸水(敗補/邁翻)顒單馬逃入太白山(三秦記太/白山在武)
(功縣南去長安三百里俗云武功太白去天/三百新唐書地里志太白山在鳳翔府郿縣)宏等入長
安所部鮮卑大掠殺二萬餘人百官犇散入山中拾橡
實食之(橡以兩翻栩實也爾雅曰柞/實謂之橡賢曰橡櫟食也)己亥宏等奉帝乗
牛車東還(晉志曰古之貴者不乗牛車漢武帝推恩之/後諸侯寡弱至乗牛車其後稍見貴重自靈)
(帝以來天子至士遂以為常乗夫天子出入有大駕法/駕鹵簿帝自鄴奔洛則乘犢車自長安還洛則乘牛車)
(無復出警入/蹕之制矣)以太弟太保梁栁為鎮西將軍守闗中六
月丙辰朔帝至洛陽復羊后(至考異曰后傳曰張方首/  洛陽即日復后位按方)
(傳首已久不至/今日今從帝紀)辛未大赦改元(改元/光熈)　馬瞻等入長安
殺梁栁與始平太守梁邁共迎太宰顒於南山(武帝泰/始二年)
(分扶風置始平郡領槐里始平武功􁀙蒯城/等縣南山即太白山中南太白本一山也)宏農太守
裴廙(廙羊至翻/又逸職翻)秦國内史賈龕安定太守賈疋等起兵
擊顒斬馬瞻梁邁疋詡之曽孫也(帝即位改扶風為秦/國以封秦王東龕苦)
(含翻疋音雅賈詡生於漢末始/從李傕郭汜中從張繡後歸魏)司空越遣督䕶糜晃將
兵擊顒(越考異曰牽秀傳云顒宻遣使詣東海王/  求迎越遣將麋晃等迎顒今從顒傳)至鄭
顒使平北將軍牽秀屯馮翊顒長史楊騰詐稱顒命使
秀罷兵騰遂殺秀闗中皆服於越顒保城而已(顒僅保/長安城)
　成都王雄即皇帝位(雄字仲雋/特第三子)大赦改元曰晏平國
號大成(年考異曰晉帝紀三十國晉春秋皆云永興二/  六月雄即帝位華陽國志光熈元年雄即帝)
(位後魏書序紀及李雄傳皆云昭帝十二年雄稱帝即/光熈元年也十六國春秋鈔晏平元年六月雄即帝位)
(十六國春秋目録雄年號建興二晏平五與華陽國志/同今從之諸書雄改元晏平無大武年號惟晉載記改)
(元大武無晏平年號按雄國號大成魏書雄傳云雄稱/帝號大成改元晏平故三十國春秋誤云改元大成載)
(記轉寫誤為大武今/從諸書去大武之號)追尊父特曰景皇帝廟號始祖尊
王太后曰皇太后(雄母羅氏尊為王太/后見上卷永興元年)以范長生為天
地太師(太師乃有天地之號矦景未足多怪也羣盜私/立名字以相署置可勝言哉  考異曰華陽國)
(志尊長生曰四時八節/天地太師今從晉載記)復其部曲皆不豫征税(復方/目翻)諸
將恃恩互争班位(將即/亮翻)尚書令閻式上疏請考漢晉故
事立百官制度從之　秋七月乙酉朔日有食之　八
月以司空越為太傅録尚書事范陽王虓為司空鎮鄴
(考異曰虓傳為/司徒今從帝紀)平昌公模為鎮東大將軍鎮許昌王浚
為驃騎大將軍都督東夷河北諸軍事領幽州刺史(浚/恃)
(鮮卑烏桓以為羽翼故使/并督東夷諸軍驃匹妙翻)越以吏部郎庾敳為軍諮祭
酒(敳魚開翻漢魏之間/兵興始置軍諮祭酒)前太弟中庶子胡母輔之為從
事中郎黄門侍郎郭象為主簿鴻臚丞阮脩為行參軍
(臚陵如翻晉列卿各置丞行參軍在參軍事之下沈約/志晉太傅司馬趙府有行參軍兼行參軍後加長兼字)
(除拜則為參軍事府板則為行參/軍行參軍始於蜀丞相諸葛亮府)謝鯤為掾(掾以/絹翻)輔之
薦樂安光逸於越(姓譜光姓燕人田光之後/秦末子孫避地因以為氏)越亦辟之
敳等皆尚虛𤣥不以世務嬰心縱酒放誕敳殖貨無厭
(厭於/鹽翻)象薄行好招權越皆以其名重於世故辟之(史言/越所)
(辟置采虚名而無實用/行下孟翻好呼到翻)　祁宏之入闗也成都王穎自
武闗犇新野(新野縣漢屬南陽/郡晉屬義陽郡)㑹新城元公劉宏卒司
馬郭勱作亂欲迎穎為主郭舒奉宏子璠以討勱斬之
(璠孚袁翻/勱莫敗翻)詔南中郎將劉陶收穎穎北渡河犇朝歌收
故將士得數百人欲赴公師藩頓邱太守馮嵩執之送
鄴(頓邱縣漢屬東郡武/帝泰始元年分置郡)范陽王虓不忍殺而幽之公師
藩自白馬南渡河(白馬縣漢屬東郡晉屬/濮陽國唐為滑州治所)兖州刺史茍
晞討斬之　進東嬴公騰爵為東燕王(燕於/賢翻)平昌公模
為南陽王　冬十月范陽王虓薨長史劉輿以穎素為
鄴人所附祕不發䘮偽令人為臺使稱詔夜賜穎死(使/疏)
(吏/翻)并殺其二子穎官屬先皆逃散惟盧志隨從至死不
怠收而殯之(從才/用翻)太傅越召志為軍諮祭酒越將召劉
輿或曰輿猶膩也近則汚人(膩女利翻皮膚之垢其/肥滑者為膩汚烏故翻)及
至越疎之輿宻視天下兵簿及倉庫牛馬器械水陸之
形皆黙識之(識音志/記也)時軍國多事每㑹議自長史潘淊
以下莫知所對輿應機辯畫(辯者辯析事宜畫/者為之區畫也)越傾膝
酬接即以為左長史軍國之務悉以委之輿說越遣其
弟琨鎮并州以為北面之重(說輸/芮翻)越表琨為并州刺史
以東燕王騰為車騎將軍都督鄴城諸軍事鎮鄴　十
一月己巳夜帝食䴵中毒(䴵必郢翻麫餈也釋名䴵并/也溲麫使合并也蒸䴵湯䴵)
(之屬隨形而名食䴵中毒/或云越鴆之也中竹仲翻)庚午崩于顯陽殿(年四/十八)羊后
自以於太弟熾為嫂恐不得為太后將立清河王覃侍
中華混諫曰太弟在東宫已久(熾立為皇太弟見上卷/永興元年華户化翻)
民望素定今日寧可易乎即露板馳召太傅越召太弟
入宫后已召覃至尚書閤疑變託疾而返癸酉太弟即
皇帝位大赦尊皇后曰惠皇后居宏訓宫追尊母王才
人曰皇太后立妃梁氏為皇后懷帝始遵舊制於東堂
聽政(東堂太極/殿東堂也)每至宴㑹輒與羣官論衆務考經籍黄
門侍郎傅宣歎曰今日復見武帝之世矣(復扶/又翻)　十二
月壬午朔日有食之　太傅越以詔書徴河間王顒為
司徒顒乃就徴南陽王模遣其將梁臣邀之於新安車
上扼殺之并殺其三子(模越之弟也意謂殺顒父子則/兄弟身安而無患矣而不知石)
(勒趙染之禍已伏於㝠㝠之中矣新安縣漢屬宏農郡/晉屬河南郡  考異曰三十國晉春秋云東海王越殺)
(顒今從/顒傳)　辛丑以中書監温羡為左光禄大夫領司徒
尚書左僕射王衍為司空　己酉塟惠帝于太陽陵
劉琨至上黨東燕王騰即自井陘東下時并州饑饉數
為胡冦所掠(胡冦謂劉淵之/黨也數所角翻)郡縣莫能自保州將田甄
甄弟蘭任祉祁濟李惲薄盛等(州將謂并州諸將也將/即亮翻甄稽延翻任音)
(壬惲於/粉翻)及吏民萬餘人悉隨騰就榖冀州號為乞活所
餘之户不滿二萬冦賊縱横道路斷塞(縱于容翻/塞悉則翻)琨募
兵上黨得五百人轉鬬而前至晉陽府寺焚毁(府寺府/舎也)
邑野蕭條(聚居城市為邑/散居在外為野)琨撫循勞徠流民稍集(稍力/到翻)
(徠力/代翻)
　　孝懷皇帝上(諱熾字豐度武帝第二十五/子也謚法慈仁短折曰懷)
永嘉元年春正月癸丑大赦改元　吏部郎周穆太傅
越之姑子也與其妹夫御史中丞諸葛玫(玫謨/杯翻)說越曰
主上之為太弟張方意也(成都王穎之廢河間王顒立/帝為皇太弟故以為張方之)
(意/)清河王本太子(清河王齊王冏立為/太子經廢者數矣)公宜立之越不
許重言之(重直/用翻)越怒斬之　二月王彌冦青徐二州自
稱征東大將軍攻殺二千石太傅越以公車令東萊鞠
羡為本郡太守(晉志公車/令屬衛尉)以討彌彌擊殺之　陳敏刑
政無章不為英俊所附子弟凶暴所在為患顧榮周玘
等憂之廬江内史華譚遺榮等書曰陳敏盜據呉㑹命
危朝露(言若朝露之棲草上見日即晞/不得久也華户化翻遺于季翻)諸君或剖符名
郡或列為近臣而更辱身姦人之朝(朝直遥/翻下同)降節叛逆
之黨不亦羞乎呉武烈父子皆以英傑之才繼承大業
(呉謚孫堅曰/武烈皇帝)今以陳敏凶狡七弟頑宂欲躡桓王之高
蹤蹈大皇之絶軌(孫策追謚長沙桓王孫權謚/大皇帝宂而隴翻躡尼輒翻)逺度諸
賢猶當未許也(度徒/洛翻)皇輿東返(謂自長安/還洛陽也)俊彦盈朝(才/過)
(千人曰俊/彦美士也)將舉六師以清建業諸賢何顔復見中州之
士邪(復扶/又翻)榮等素有圖敏之心及得書甚慙宻遣使報
征東大將軍劉凖(使疏/吏翻)使發兵臨江已為内應剪髪為
信準遣揚州刺史劉機等出歴陽討敏敏使其弟廣武
將軍昶將兵數萬屯烏江(沈約志廣武將軍晉江左置/蓋始於此時晉置烏江縣屬)
(淮南郡即烏江亭長艤船待項羽之地以名縣宋白曰/烏江縣漢東城縣地晉太康六年始於東城界置烏江)
(縣昶丑/兩翻)歴陽太守宏屯牛渚敏弟處知顧榮等有貳心
勸敏殺之敏不從(春考異曰敏傳云弟昶勸殺榮按晉/  秋敏臨死謂處曰我負卿時昶已)
(先死今從/晉春秋)昶司馬錢廣周玘同郡人也玘宻使廣殺昶
宣言州下已殺敏(揚州刺史治建業/故謂建業為州下)敢動者誅三族廣
勒兵朱雀橋南(朱雀橋在呉建業宫城之南跨秦淮水/世傳晉孝武建朱雀門上有兩銅雀故)
(橋亦以此得名余謂朱雀橋自呉以來有之蓋取前朱/雀之義非晉孝武之時始有此名也朱雀橋亦曰大桁)
敏遣甘卓討廣堅甲精兵悉委之顧榮慮敏之疑故徃
就敏敏曰卿當四出鎮衛(謂鎮安人心乃/所以衛敏也)豈得就我邪
榮乃出與周玘共說甘卓曰(說輸/芮翻)若江東之事可濟當
共成之然卿觀兹事勢當有濟理不(不讀/曰否)敏既常才政
令反覆計無所定其子弟各已驕矜其敗必矣而吾等
安然坐受其官禄事敗之日使江西諸軍函首送洛(江/西)
(諸軍謂劉凖所/遣臨江者也)題曰逆賊顧榮甘卓之首此萬世之辱
也卓遂詐稱疾迎女斷橋收船南㟁(橋即朱雀橋也建/業城在秦淮水北)
(故卓收船傍南/岸斷丁管翻)與玘榮及前松滋矦相丹陽紀瞻共攻
敏(松滋縣屬廬江郡後漢省晉屬安豐郡劉昫曰唐夀/州霍山縣漢松滋縣地今江陵府松滋縣乃是呉樂)
(鄉之地晉氏南渡後以松滋流/民僑立松滋縣非古松滋也)敏自帥萬餘人討卓軍
人隔水語敏衆曰本所以戮力陳公者正以顧丹陽周
安豐耳(敏以顧榮為丹陽太守周玘為安豐/太守故以稱之帥讀曰率語牛倨翻)今皆異矣
汝等何為敏衆狐疑未决榮以白羽扇揮之(白羽扇編/白羽為之)
衆皆潰去敏單騎北走(騎奇/寄翻)追獲之於江乗歎曰諸人
誤我以至今日謂弟處曰我負卿卿不負我(謂不用處/言殺顧榮)
(等/也)遂斬敏於建業夷三族於是㑹稽等郡盡殺敏諸弟
(㑹工/外翻)時平東將軍周馥代劉凖鎮壽春三月己未朔馥
傳敏首至京師詔徴顧榮為侍中紀瞻為尚書郎太傅
越辟周玘為參軍陸玩為掾玩機之從弟也(掾以絹翻/從才用翻)
榮等至徐州聞北方愈亂疑不進越與徐州刺史裴盾
書曰若榮等顧望以軍禮發遣榮等懼逃歸盾楷之兄
子越妃兄也(楊正衡曰/盾徒損翻)　西陽夷冦江夏(西陽縣春秋/弦子之國漢)
(為縣屬江夏郡晉屬弋陽郡漢和帝永元末巫蠻反討/降之徙置江夏西陽諸蠻是也沈約曰晉惠帝分弋陽)
(為西陽國劉昫曰呉分江夏置蘄春郡晉改為西陽郡/唐蘄州即其地宋白曰光州光山縣本漢西陽縣夏户)
(雅/翻)太守楊珉請督將議之諸將争獻方略騎督朱伺獨
不言(將即亮翻騎奇/寄翻伺相吏翻)珉曰朱將軍何以不言伺曰諸人
以舌擊賊伺惟以力耳珉又問將軍前後擊賊何以常
勝伺曰兩敵共對惟當忍之彼不能忍我能忍是以勝
耳珉善之(凡戰非有智巧以出奇取勝而以/力角力者莫過於朱伺之說矣)　詔追復
楊太后尊號丁夘改𦵏之諡曰武悼(楊后遇禍見八十/二卷惠帝元康元)
(年/)　庚午立清河王覃弟豫章王詮為皇太子(詮且/縁翻)辛
未大赦　帝觀覧大政留心庶事太傅越不恱固求出
藩庚辰越出鎮許昌(為越殺繆/播等張本)　以高宻王略為征南
大將軍都督荆州諸軍事鎮襄陽南陽王模為征西大
將軍都督秦雍梁益諸軍事鎮長安東燕王騰為新蔡
王都督司冀二州諸軍事仍鎮鄴(去年騰自并/州徙鎮鄴)　公師
藩既死汲桑逃還苑中(茌平牧苑也桑於此起/兵赴公師藩藩死逃還)更聚衆
劫掠郡縣自稱大將軍聲言為成都王報仇(為于偽翻/下燕為同)
以石勒為前驅所向輒克署勒討虜將軍遂進攻鄴時
鄴中府庫空竭而新蔡武哀王騰資用甚饒騰性吝嗇
無所振惠臨急乃賜將士米各數升帛各丈尺以是人
不為用夏五月桑大破魏郡太守馮嵩長驅入鄴騰輕
騎出犇為桑將李豐所殺桑出成都王穎棺(穎之死也/盧志收殯)
(之今桑出/而載之)載之車中每事啟而後行遂燒鄴宫火旬日
不滅(袁紹據鄴始營宫室魏武帝又/増而廣之至是悉為灰燼矣)殺士民萬餘人大
掠而去濟自延津南擊兖州太傅越大懼使茍晞及將
軍王讚討之　秦州流民鄧定訇氐等據成固(楊正衡/曰訇呼)
(宏翻余謂/訇姓氏名)冦掠漢中梁州刺史張殷遣巴西太守張燕
討之鄧定等饑窘詐降於燕且賂之燕為之緩師(窘渠/隕翻)
(降户江翻/為于偽翻)定宻遣訇氐求救於成成主雄遣太尉離司
徒雲司空璜將兵二萬救定與燕戰大破之張殷及漢
中太守杜孟治棄城走積十餘日離等引還盡徙漢中
民於蜀漢中人句方白落帥吏民還守南鄭(句古矦翻/姓也梁州)
(刺史漢中太守俱治南鄭杜佑曰漢/漢中郡故城在唐梁州南鄭縣東北)　石勒與茍晞等
相持於平原陽平間數月大小三十餘戰互有勝負秋
七月己酉朔太傅越屯官渡為晞聲援　己未以琅邪
王睿為安東將軍都督揚州江南諸軍事假節鎮建業
(時周馥鎮壽春督揚州之江北故睿督揚州之江南揚/考異曰元帝紀曰東海王越之收兵下邳以帝都督)
(州越西迎大駕留帝居守永嘉初用王導計始鎮建業/按既都督揚州不當猶鎮下邳又懷帝紀明言七月己)
(未睿都督揚州/鎮建業今從之)　八月己夘朔茍晞擊汲桑於東武陽
(東武陽縣漢屬柬郡魏晉屬陽平郡後魏去東字為武/陽縣唐貞觀初廢武陽入魏州莘縣開元十年復置改)
(為朝城縣杜佑曰魏郡/莘縣南有東武陽城)大破之桑退保清淵(清淵縣漢/屬魏郡應)
(劭曰清河在縣西北晉屬陽平郡後魏分置臨清縣後/齊廢臨清縣入清淵唐避高祖諱改清淵為臨清屬貝)
(州/)分荆州江州八郡為湘州(晉志帝分荆州之衡陽長/沙湘東零陵邵陽桂陽及)
(廣州之始安始興臨賀九郡置湘州帝紀曰分荆江八/郡為湘州紀志自相抵牾此從紀沈約亦曰分荆州之)
(長沙衡陽湘東邵陵零陵營陽/建昌江州之桂陽八郡立湘州)　九月戊申琅邪王睿
至建業睿以安東司馬王導為謀主推心親信每事咨
焉睿名論素輕呉人不附居久之士大夫莫有至者導
患之㑹睿出觀禊導使睿乗肩輿具威儀(禊胡計翻䘠/除不祥也漢)
(儀季春上已官及百姓皆褉於東流水上應劭風俗通/曰按周禮女巫掌嵗時以䘠除疾病禊者潔也於水上)
(盥潔之也肩􁄫平肩轝/也人以肩舉之而行)導與諸名勝皆騎從(騎奇寄翻/從才用翻)
紀瞻顧榮等見之驚異相帥拜於道左(帥讀/曰率)導因說睿
曰顧榮賀循此土之望宜引之以結人心二子既至則
無不來矣睿乃使導躬造循榮二人皆應命而至(說輸/芮翻)
(造七到翻㑹考異曰導傳曰元帝鎮建業居月餘士庶/莫有至者  從兄敦來朝導謂之曰琅邪王仁徳雖厚)
(而名論猶輕兄威風已振宜有以匡濟者㑹三月上巳/帝觀禊敦導皆騎從王敦傳東海王越誅繆播後乃以)
(敦為揚州刺史其後徴拜尚書不就周玘傳錢璯聞劉/聰逼洛陽不敢進乃謀反時王敦遷尚書與璯俱西欲)
(殺敦敦犇告元帝懐帝紀永嘉元年七月琅邪王睿鎮/建業三年三月殺繆播四年二月錢璯反是時睿在建)
(業已三年矣安得言月餘又睿名論雖輕安有為都督/數年而士庶莫有至者陳敏得江東猶首用周顧以收)
(人望導為睿佐豈得待數年然後薦之乎然則/導傳所云難以盡信今刪去導語及敦名而已)以循為
呉國内史榮為軍司(軍司軍/司馬也)加散騎常侍(職為軍司/此加官也)凡
軍府政事皆與之謀議又以紀瞻為軍祭酒卞壼為從
事中郎(壺若/本翻)周玘為倉曹屬琅邪劉超為舎人(晉諸王/國有謁)
(者四人中大夫/六人舎人十人)張闓及魯國孔衍為參軍(闓可亥翻/又音開)壼
粹之子(卞粹見上卷惠/帝太安二年)闓昭之曽孫也(張昭輔呉/為元臣)王導
說睿謙以接士儉以足用以清靜為政撫綏新舊(新謂/自中)
(原來者舊謂江/東人說輸芮翻)故江東歸心焉睿初至頗以酒廢事導
以為言睿命酌引觴覆之於此遂絶(史言元帝能用王/導所以興於江左)
　茍晞追擊汲桑破其八壘死者萬餘人桑與石勒收
餘衆將犇漢冀州刺史譙國丁紹邀之於赤橋又破之
桑犇馬牧(茌平馬/牧也)勒犇樂平(晉志陽平郡有樂平縣前/漢東郡之清縣也後漢章)
(帝改曰樂平但石勒欲奔漢則非此樂平也又并州/有樂平郡武帝泰始中置唐之遼州也勒奔于此)太
傅越還許昌加茍晞撫軍將軍都督青兖諸軍事丁紹
寧北將軍監冀州諸軍事皆假節晞屢破彊冦威名甚
盛善治繁劇(治直/之翻)用法嚴峻其從母依之晞奉養甚厚
從母子求為將晞不許曰吾不以王灋貸人(從才用翻/將子亮翻)
(貸他/代翻)將無後悔邪固求之晞乃以為督䕶後犯灋晞杖
節斬之從母叩頭救之不聽既而素服哭之曰殺卿者
兖州刺史哭弟者茍道將也(茍晞字/道將)　胡部大張㔨督
馮莫突等(胡人一部之長呼為部/大楊正衡曰㔨音背)擁衆數千壁于上黨
石勒徃從之因說㔨督等曰劉單于舉兵擊晉(劉單于/謂劉淵)
(也說輸芮/翻單音蟬)部大拒而不從自度終能獨立乎(度徒/洛翻)曰不
能勒曰然則安可不早有所屬今部落皆已受單于賞
募徃徃聚議欲叛部大而歸單于矣㔨督等以為然冬
十月㔨督等随勒單騎歸漢(騎奇/寄翻)漢王淵署㔨督為親
漢王莫突為都督部大以勒為輔漢將軍平晉王以統
之烏桓張伏利度有衆二千壁于樂平淵屢招不能致
勒偽獲罪於淵徃犇伏利度伏利度喜結為兄弟使勒
帥諸胡冦掠(帥讀曰/率下同)所向無前諸胡畏服勒知衆心之
附已乃因㑹執伏利度謂諸胡曰今起大事我與伏利
度誰堪為主諸胡咸推勒勒於是釋伏利度帥其衆歸
漢淵加勒督山東征討諸軍事以伏利度之衆配之(史/言)
(石勒之/衆浸盛)　十一月戊申朔日有食之　甲寅以尚書右
僕射和郁為征北將軍鎮鄴　乙亥以王衍為司徒衍
說太傅越曰(說輸芮/翻下同)朝廷危亂當頼方伯宜得文武兼
資以任之乃以弟澄為荆州都督族弟敦為青州刺史
(為考異曰晉春秋王衍言於太傅越以王澄為荆州敦/  揚州據呉楚以為形援越從之於是澄敦同發越餞)
(之敦傅自青州入為中書監東海王越誅繆播後始出/為揚州播死在永嘉三年三月此年越在許昌不在洛)
(故以晉/書為定)語之曰荆州有江漢之固青州有負海之險卿
二人在外而吾居中足以為三窟矣(戰國䇿馮煖謂孟/嘗君曰狡兎有三)
(窟厪得免其死耳其後敦澄自相魚肉衍亦死於石勒/三窟安在哉是以忠臣國爾忘家蓋國安則家亦安矣)
(陸佃埤雅曰俗云兎營窟必背立/相通所謂狡兎三窟語牛倨翻)澄至鎮以郭舒為别
駕委以府事澄日夜縱酒不親庶務雖冦戎交急不以
為懷舒常切諫以為宜愛民養兵保全州境澄不從(為/王)
(澄不能保/荆州張本)　十二月戊寅乞活田甄田蘭薄盛等起兵
於新蔡王騰報讎斬汲桑于樂陵(樂陵縣漢屬平原郡/晉分為樂陵國唐為)
(縣宋白曰棣州陽信縣魏屬樂陵國/晉斬汲桑於此屬滄州為于偽翻)棄成都王穎棺於
故井中穎故臣收𦵏之　甲午以前太傅劉寔為太尉
寔以老固辭不許庚子以光禄大夫高光為尚書令
前北軍中侯吕雍度支校尉陳顔等(度支校尉蓋當時/所置以督漕運者)
(也度徒/洛翻)謀立清河王覃為太子事覺太傅越矯詔囚覃
於金墉城　初太傅越與茍晞親善引升堂結為兄弟
司馬潘滔說越曰兖州衝要魏武以之創業(事見六十/卷六十一)
(卷/)茍晞有大志非純臣也久令處之則患生心腹矣(處/昌)
(吕/翻)若遷于青州厚其名號晞必恱公自牧兖州經緯諸
夏藩衛本朝此所謂為之於未亂者也(老子曰其安易/持其未兆易謀)
(其脆易破其微易散為之於未有治之/於未亂緯于貴翻夏户雅翻朝直遥翻)越以為然癸夘
越自為丞相領兖州牧都督兖豫司冀幽并諸軍事(杜/佑)
(曰晉司徒與丞相通職更置迭廢未嘗並立至永/嘉元年始兩置焉王衍為司徒東海王越為丞相)以晞
為征東大將軍開府儀同三司加侍中假節都督青州
諸軍事領青州刺史封東平郡公越晞由是有隙(為後/晞馳)
(檄罪狀/越張本)晞至青州以嚴刻立威日行斬戮州人謂之屠
伯(鄧展曰言殺人若屠/兒之殺六畜伯長也)頓邱太守魏植為流民所逼衆
五六萬大掠兖州晞出屯無鹽以討之(無鹽縣屬東平/國唐屬濟州界)
以弟純領青州刑殺更甚於晞晞討植破之初陽平劉
靈少貧賤(少詩/照翻)力制犇牛走及犇馬時人雖異之莫能
舉也靈撫膺歎曰(膺胷/也)天乎何當亂也及公師藩起靈
自稱將軍冦掠趙魏㑹王彌為茍純所敗靈亦為王讚
所敗遂俱遣使降漢(敗補邁翻七考異曰彌傳曰彌逼/洛陽敗於  里澗乃與其黨劉靈)
(謀歸漢按十六國春秋靈為王讚所逐彌為茍純所敗/乃謀降漢今年春靈已在淵所五月彌乃如平陽然則)
(二人先降漢已/久矣彌傳誤也)漢拜彌鎮東大將軍青徐二州牧都督
縁海諸軍事封東萊公以靈為平北將軍　李釗至寧
州(光熈元年李毅卒釗/今乃至寧州釗音昭)州人奉釗領州事治中毛孟詣
京師求刺史屢上奏不見省(上時掌翻/省悉景翻)孟曰君亾親䘮
幽閉窮城(謂李毅已死寧州受/圍不解也䘮息浪翻)萬里訴哀精誠無感生
不如死欲自刎(刎扶/粉翻)朝廷憐之以魏興太守王遜為寧
州刺史(寧考異曰華陽國志以廣漢太守王遜為/  州按時廣漢已為李雄所陷今從遜傳)仍詔
交州出兵救李釗交州刺史吾彦遣其子咨將兵救之
(將即/亮翻)　慕容廆自稱鮮卑大單于(廆乎/罪翻)　拓跋禄官卒
弟猗盧總攝三部與廆通好(禄官分國為三部事見上/八十二卷惠帝元康五年)
(好呼/到翻)
二年春正月丙午朔日有食之(云考異曰帝紀天文志/  丙子朔誤今從長厯)
　丁未大赦　漢王淵遣撫軍將軍聰等十將南據太
行(行户/剛翻)輔漢將軍石勒等十將東下趙魏(勒考異曰石/  載記曰元)
(海使劉聰攻壺闗命勒帥所統七千為前鋒都督劉琨/遣䕶軍黄秀等救壺闗勒敗秀於白田殺之遂陷壺闗)
(事在明年今從/十六國春秋)　二月辛夘太傅越殺清河王覃　庚
子石勒冦常山王浚擊破之　涼州刺史張軌病風口
不能言使其子茂攝州事隴西内史晉昌張越涼州大
族(惠帝分燉煌酒泉置晉昌郡/杜佑曰晉昌漢㝠安縣地)欲逐軌而代之與其兄
酒泉太守鎮及西平太守曹祛(祛邱於翻祇考異曰晉/春秋作曹  今從張軌)
(傳/)謀遣使詣長安(使疏/吏翻)告南陽王模稱軌廢疾請以秦
州刺史賈龕代之龕將受之其兄讓龕曰張涼州一時
名士威著西州汝何徳以代之龕乃止(龕口/含翻)鎮祛上疏
更請刺史未報遂移檄廢軌以軍司杜耽攝州事使耽
表越為刺史軌下教欲避位歸老宜陽(軌少隱於宜陽/女几山故下教)
(欲歸老/於宜陽)長史王融參軍孟暢蹋折鎮檄(蹋徒臘翻/折而設翻)排閤
入言曰晉室多故明公撫寧西夏(此西夏謂河西/之地夏户雅翻)張鎮
兄弟敢肆凶逆當鳴皷誅之遂出戒嚴㑹軌長子寔自
京師還乃以寔為中督䕶將兵討鎮遣鎮甥太府主簿
令狐亞(按張軌傳有太府司馬主簿又有少府主/簿蓋以都督府為太府涼州府為少府也)先徃
說鎮為陳利害(說輸芮翻/為于偽翻)鎮流涕曰人誤我乃詣寔歸
罪寔南擊曹祛走之朝廷得鎮祛疏以待中袁瑜為涼
州刺史治中楊澹馳詣長安(考異曰晉春秋作張澹今/從張軌傳澹徒覽翻又徒)
(濫/翻)割耳盤上訢軌之被誣(被皮/義翻)南陽王模表請停瑜武
威太守張琠亦上表留軌(字林琠/他殄翻)詔依模所表且命誅
曹祛軌於是命寔帥步騎三萬討祛斬之(帥讀曰/率下同)張越
犇鄴涼州乃定　三月太傅越自許昌徙鎮鄄城(鄄音/絹)
　王彌收集亡散兵復大振(復扶/又翻)分遣諸將攻掠青徐
兖豫四州所過攻陷郡縣多殺守令有衆數萬茍晞與
之連戰不能克夏四月丁亥彌入許昌太傅越遣司馬
王斌帥甲士五千人入衛京師張軌亦遣督䕶北宫純
將兵衛京師五月彌入自轘轅(轘音/環)敗官軍于伊北(伊/水)
(之北也敗必/邁翻下同)京師大震宫城門晝閉壬戌彌至洛陽屯
于津陽門(津陽門洛陽城南/面東頭第二門)詔以王衍都督征討諸軍
事北宫純募勇士百餘人突陳(陳讀/曰陣)彌兵大敗乙丑彌
燒建春門而東衍遣左衛將軍王秉追之戰于七里澗
又敗之彌走渡河與王桑自軹闗如平陽(軹闗在河内/軹縣軹音只)
漢王淵遣侍中兼御史大夫郊迎令曰孤親行將軍之
館(行下/孟翻)拂席洗爵敬待將軍及至拜司𨽻校尉加侍中
特進以桑為散騎侍郎　北宫純等與漢劉聰戰於河
東敗之詔封張軌西平郡公軌辭不受時州郡之使莫
有至者軌獨遣使貢獻嵗時不絶(使疏/吏翻)　秋七月甲辰
漢王淵寇平陽太守宋抽棄郡走河東太守路述戰死
淵徙都蒲子(蒲子縣即晉公子重耳所居蒲城也漢屬/河東郡晉屬平陽郡劉昫曰唐隰州治隰)
(川縣漢蒲子縣地杜佑曰隰州隰川蒲縣漢蒲子縣地/  考異曰劉琨答太傅府書曰潜遣使驛離間其部落)
(淵遂怖懼南奔蒲子雜虜歸降萬有餘落琨𫝊亦然按/時淵彊琨弱豈因畏琨而徙都蓋琨為自大之辭史因)
(承以為/實耳)上郡鮮卑陸逐延氐酋單徴並降於漢(酋慈由/翻單上)
(演翻降户江翻謂考異曰載記作氐酋大單于徴按當/時戎狄酋長皆  之大徴即光文單后之父于衍字也)
　八月丁亥太傅越自鄄城徙屯濮陽(濮陽衛墟漢屬/東郡晉初分置)
(濮陽國唐鄄城濮陽二縣/皆屬濮州鄄音絹濮音卜)未㡬又徙屯滎陽(㡬居/豈翻)　九
月漢王彌石勒冦鄴和郁棄城走詔豫州刺史裴憲屯
白馬以拒彌車騎將軍王堪屯東燕以拒勒(漢東郡燕/縣古南燕)
(國晉省而故城猶在曰東燕城後魏立東燕縣屬陳/留郡劉昫曰唐滑州胙城縣漢南燕縣燕於賢翻)平
北將軍曹武屯大陽以備蒲子(大陽縣屬河東郡地理/志曰北虢也應劭曰在)
(大河之陽唐倂入/陜州河北縣界)憲楷之子也(裴楷仕武/帝惠帝時)　冬十月甲
戍漢王淵即皇帝位大赦改元永鳳十一月以其子和
為大將軍聰為車騎大將軍族子曜為龍驤大將軍(驤/思)
(將/翻)　壬寅并州刺史劉琨使上黨太守劉惇帥鮮卑攻
壺闗(杜佑曰唐潞州治上黨漢壺闗縣後魏移壺/闗縣當羊腸阪羊頭之阨帥讀曰率下同)漢鎮
東將軍綦母達戰敗亡歸　丙午漢都督中外諸軍事
領丞相右賢王宣卒　石勒劉靈帥衆三萬冦魏郡汲
郡頓邱(汲縣漢屬河内郡武帝泰始二/年分置汲郡唐之衛州即其地)百姓望風降附
者五十餘壘(降户/江翻)皆假壘主將軍都尉印綬(綬音/受)簡其
彊壯五萬為軍士老弱安堵如故己酉勒執魏郡太守
王粹于三臺殺之(三臺注見後八十/八卷永嘉六年)　十二月辛未朔
大赦　乙亥漢主淵以大將軍和為大司馬封梁王尚
書令歡樂為大司徒封陳留王(樂音/洛)后父御史大夫呼
延翼為大司空封雁門郡公宗室以親疏悉封郡縣王
異姓以功伐悉封郡縣公矦　成尚書令楊褒卒(異考/  曰)
(載記云丞相楊/褒今從晉春秋)褒好直言(好呼/到翻)成主雄初得蜀用度不
足諸將有以獻金銀得官者褒諫曰陛下設官爵當網
羅天下英豪何有以官買金邪雄謝之雄嘗醉推中書
令杖太官令褒進曰天子穆穆諸矦皇皇(禮記曲/禮之言)安有
天子而為酗也(陸徳明曰酗况具/翻以酒為凶曰酗)雄慙而止　成平冦
將軍李鳳屯晉壽(葭萌縣漢屬廣漢郡蜀改為漢壽/縣屬梓潼郡晉又改漢壽曰晉壽)屢
冦漢中漢中民東走荆沔(沔水自梁州入/荆州界為荆沔)詔以張光為
梁州刺史荆州冦盜不禁詔起劉璠為順陽内史江漢
閒翕然歸之(璠父𢎞之䘮未終起之於苫塊荆州之/民懷其父故翕然歸其子璠扶元翻)
　
　
　
　
　
　
　
　
　
　
　
　
　
　資治通鑑卷八十六
