#+TITLE: 遼史-元-托克托
#+DATE: 2016-06-11 12:20:51
#+SOURCE: github.com/kanripo/KR2a0033 master 2c59d52c                
御製改譯遼金元三史序
　　改譯遼金元三史成司事者以序請史無序例也
　　齊梁陳書及後五代乃有序葢出於宋臣修史者
　　剏為之飾例也亦足以觀其政之不綱而事之紛
　　紊也若今三史之請序將比於孰乎曰彼之序皆
　　序其事而此之序乃序其言則不可以齊梁等比
　　之矣序其言亦非為之修辭飾説乃改譯漢文譯
　　其國語之訛誤者至於其國制度之理亂君臣之
　　得失未嘗一字易葢史者信也所以傳萬世垂法
　　戒彼其時之史或已不能保其必信數百年之後
　　無庸為之修飾且改譯者不過正其訛誤之語而
　　其舊史之布天下者自在也讀史者執舊簡而証
　　以新書則可知語之異而事之同則此序之不可
　　不作乃所以明吾志也夫春秋一字之褒貶示聖
　　人大公至正之心若遼金元三國之譯漢文則出于
　　秦越人視肥瘠者之手性情各别語言不通而
　　又有謬寓嗤斥之意存焉此豈春秋一字褒貶之
　　為哉向于改譯三史之㫖及同文韻綂熱河志諸
　　序已屢言之兹不復綴夫遼金雖稱帝究屬偏安
　　元雖一綂而主中華者纔八十年其時漢人之為
　　臣僕者心意終未浹洽我國家承
天庥命逮極垂綂至於今百四十年矣漢人為臣僕者
　　自其髙曽逮將五世性情無所不通語言無所不
　　曉且令之纂修諸臣即有善通清書兼習諸國字
　　之人則兹三史必當及此時而改譯其訛誤者是
　　則吾于遼金元三代寔厚有造而慰焉雖然是造
　　非吾造乃
天造我國家重熙累洽而後得此則所以祈
天永命日慎一日之忱惟益兢兢懼乃勝于慰焉云耳
進遼史表
開府儀同三司上柱國錄軍國重事中書右丞相監修
國史領經筵事臣托克托言竊惟天文莫驗於璣衡人
事莫證於簡䇿人主監天時之休咎則必察乎璣衡之
精監人事之得失則必考乎簡䇿之信是以二者所掌
俱有太史之稱然天道幽而難知人情顯而易見動靜
者吉㐫之兆敬怠者興亡之機史臣雖述前代之設施
大意有助人君之鑑戒遼自唐季基于朔方造物本席
於干戈致治能資於黼黻敬天尊祖而出入必祭親仁
善鄰而和戰以宜南府治民北府治兵春狩省耕秋狩
省歛吏課毎嚴於芻牧嵗饑屢賜乎田租至若觀市赦
罪則脗合六典之規臨軒䇿士則恪遵三嵗之制享國
二百一十九載政刑日舉品式備具盖有足尚者焉迨
夫子孫失御上下離心驕盈盛而釁隙生讒賊興而根
本蹙變強為弱易於反掌吁可畏哉天祚自絶逹實苟
延國既邱墟史亦蕪茀耶律儼語多避忌陳大任辭乏
精詳五代史繫之終篇宋舊史埒諸載記予奪各徇其
主傳聞况失其真我世祖皇帝一視同仁深加愍惻嘗
勅詞臣撰次三史首及於遼六十餘年嵗月因循造物
有待臣托克托誠惶誠恐頓首頓首欽惟皇帝陛下如
堯稽古而簡寛容衆若舜好問而濬哲冠倫講經兼誦
乎祖謨訪治旁求乎往牒兹修史事斷自宸𠂻睿㫖下
而徴聘行朝士賀而遺逸起於是命臣托克托以中書
右丞相領都總裁中書平章政事臣特穆爾達實中書
右丞今平章政事臣賀惟一御史中丞今翰林學士承
㫖臣張起巖翰林學士臣毆陽𤣥侍御史今集賢侍講
學士兼國子祭酒臣吕思誠翰林侍講學士臣揭傒斯
奉命為總裁官中書遴選儒臣宗文太監今兵部尚書
臣亷和斯哈雅翰林直學士臣王沂秘書著作佐郎臣
徐昺國史院編修官臣陳繹曽分撰遼史起至正三年
四月迄四年三月發故府之櫝藏集遐方之匭獻蒐羅
剔抉刪潤研劘紀志表傳勒成一代之書臧否是非不
迷千載之實臣托克托叨承隆寄幸覩成功載宣日月
之光華願效涓埃之補報我朝之論議歸正氣之直則
辭之昌遼國之君臣有知善者勸而惡者懼所撰本紀
三十卷志三十一卷表八卷列傳四十五卷各著論贊
具存體裁隨表以聞上塵天覽下情無任慚懼戰汗屏
營之至臣托克托誠惶誠懼頓首頓首謹言
