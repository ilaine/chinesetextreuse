
　資治通鑑卷七十一　　　宋　司馬光　撰
　　　　　　　　　　　　　　胡三省　音註
　魏紀三(起著雍涒灘盡上/章閹茂凡三年)
　　烈祖明皇帝上之下
太和二年春正月司馬懿攻新城旬有六日拔之斬孟
達申儀久在魏興擅承制刻印多所假授懿召而執之
歸于洛陽(歸儀于/京師也)　初征西將軍夏侯淵之子楙尚太
祖女清河公主(此女欲以妻丁儀文帝/止之以妻楙楙音茂)文帝少與之親
善(少詩/照翻)及即位以為安西將軍都督闗中鎭長安使承
淵處(淵鎮長安見六十六巻/漢獻帝建安十六年)諸葛亮將入冦與羣下謀
之丞相司馬魏延曰(漢丞相有長史而無司/馬是時用兵故置司馬)聞夏侯楙
主壻也怯而無謀今假延精兵五千負糧五千直從褒
中出循秦嶺而東當子午而北(褒中縣屬漢中郡子午/道王莽所通事見三十)
(六巻平帝元始五年安帝延光四年順帝罷子午道通/褒斜路三秦記曰子午長安正南山名秦嶺谷一名樊)
(川余按今洋川東百六十里有子午谷郡縣志曰舊子/午道在金州安康縣界梁將軍王神念以縁山避水橋)
(梁百數多有毁壊乃别開乾/路更名子午道則今路是也)不過十日可到長安楙聞
延奄至必弃城逃走長安中惟御史京兆太守耳(時遣/督軍)
(御史與京兆太守共守長安晉志曰文/帝受禪改漢京兆尹為太守守式又翻)橫門邸閣與散
民之榖足周食也(魏置邸閣於橫門以積粟民聞兵至/必逃散可收其穀以周食橫音光)
比東方相合聚尚二十許日(比必/寐翻)而公從斜谷來(斜余/遮翻)
(谷音浴又/古禄翻)亦足以達如此則一舉而咸陽以西可定矣
亮以為此危計不如安從坦道可以平取隴右十全必
克而無虞故不用延計(由今觀之皆以亮不用延計為/怯凡兵之動知敵之主知敵之)
(將亮之不用延計者知魏主之明略而司馬懿輩不可/輕也亮欲平取隴右且不獲如志况欲乗險僥倖盡定)
(咸陽以/西邪)亮揚聲由斜谷道取郿(班志斜水出衙嶺山北/至郿入渭脈水㳂山則)
(斜谷之路可知矣郿師古音媚郿故/城陳倉縣東北十五里故郿城是)使鎮東將軍趙雲
揚武將軍鄧芝為疑兵據箕谷(今興元府褒縣北十五/里有箕山鄭子真隠於)
(此趙雲鄧芝所據即此谷也又據後漢書/馮異𫝊箕谷當在陳倉之南漢中之北)帝遣曹真都
督闗右諸軍軍郿亮身率大軍攻祁山戎陳整齊(陳讀/曰陣)
號令明肅始魏以漢昭烈既死數嵗寂然無聞是以略
無備豫(謂不豫為/之備也)而卒聞亮出(卒讀/曰猝)朝野恐懼於是天
水南安安定皆叛應亮(魏分隴右置秦州天水南安屬/焉漢靈帝中平四年分漢陽之)
(䝠道立南安郡漢陽郡至晉方改為天水史追書/也安定郡屬雍州杜佑曰南安今隴西郡隴西縣)闗中
響震朝臣未知計所出帝曰亮阻山為固今者自來正
合兵書致人之術(兵法曰善戰者致人帝姑/以此言安朝野之心耳)破亮必也
乃勒兵馬步騎五萬遣右將軍張郃督之西拒亮(郃古/合翻)
(又曷/閤翻)丁未帝行如長安(親帥師繼郃之後/以張聲勢如往也)初越嶲太守
馬謖才器過人好論軍計(好呼/到翻)諸葛亮深加器異漢昭
烈臨終謂亮曰馬謖言過其實不可大用君其察之亮
猶謂不然以謖為參軍毎引見談論自晝達夜(以孔明/之明略)
(所以待謖者如此亦足以見其善論軍計矣觀孔明/南征之時謖陳攻心之論豈悠悠坐談者所能及哉)及
出軍祁山亮不用舊將魏延吳懿等為先鋒而以謖督
諸軍在前與張郃戰于街亭(續漢志漢陽略陽縣有街/泉亭前漢之街泉縣也省)
(入略陽杜佑曰街泉亭在隴縣又曰平凉郡界有街泉/亭馬謖為張郃所敗處又考五代史志漢川郡西縣有)
(街亭山嶓冡山漢水則隋之西縣蓋兼得隴西之䝠道/漢陽之西縣矣又按郡國縣道記梁州之西縣本名白)
(馬城又曰濜口城後魏正始中立嶓冡縣隋/始改曰西縣此非續漢志漢陽之西縣也)謖違亮節
度舉措煩擾舍水上山不下據城(郃𫝊言謖依阻南山/舍讀曰捨上時掌翻)
張郃絶其汲道擊大破之士卒離散亮進無所據乃拔
西縣千餘家還漢中(續漢志西縣前漢屬隴西郡後/漢屬漢陽郡有嶓冡山西漢水)收
謖下獄殺之亮自臨祭為之流涕(下遐稼翻/為于偽翻)撫其遺孤
恩若平生(殺之者王法也恩之/者故人之情不忘也)蔣琬謂亮曰昔楚殺得
臣文公喜可知也(左傳晉文公及楚子玉得臣戰于城濮/楚師敗績晉入楚軍三日榖文公猶)
(有憂色曰得臣猶在憂未歇也及楚殺得/臣然後喜可知也杜預曰謂喜見於顔色)天下未定而
戮智計之士豈不惜乎(觀此則蔣琬/亦重謖矣)亮流涕曰孫武所
以能制勝於天下者用法明也(孫子始計篇曰法令孰/行言法令行者必勝也)
(故其教吳宫美人兵必殺/吳王寵姬二人以明其法)是以揚干亂法魏絳戮其僕
(左傳晉悼公合諸侯其弟揚干亂行魏絳戮/其僕悼公謂魏絳能以刑佐民使佐新軍)四海分裂
兵交方始若復廢法何用討賊邪謖之未敗也裨將軍
巴西王平連規諫謖謖不能用及敗衆盡星散惟平所
領千人鳴鼓自守張郃疑其有伏兵不往偪也於是平
徐徐收合諸營遺迸率將士而還(據王平傳平所識不/過十字觀其收馬謖)
(敗散之兵拒曹爽猝至之師則用兵方略固不/在於多識字也迸北孟翻還從宣翻又如字)亮既誅
馬謖及將軍李盛奪將軍黄襲等兵平特見崇顯加拜
參軍統五部兼當營事(既總統五部兵時亮屯漢/中又使之兼當營屯之事)進位
討冦將軍封亭侯(後漢之制列侯有/縣侯鄉侯亭侯)亮上疏請自貶三
等漢主以亮為右將軍行丞相事是時趙雲鄧芝兵亦
敗於箕谷雲歛衆固守故不大傷雲亦坐貶為鎮軍將
軍(據晉書職官志鎮軍將軍在四征四鎮將軍之上今/趙雲自鎮東將軍貶鎮軍將軍蓋蜀漢之制以鎮東)
(為専鎮方面而以鎮/軍為散號故為貶也)亮問鄧芝曰街亭軍退兵將不復
相録(録收拾也將即亮/翻下同復扶又翻)箕谷軍退兵將初不相失何故
芝曰趙雲身自斷後(斷丁/管翻)軍資什物略無所棄兵將無
縁相失雲有軍資餘絹亮使分賜將士雲曰軍事無利
何為有賜其物請悉入赤㟁庫(水經注褒水西北出衙/嶺山東南逕大石門歴)
(故棧道下谷俗謂千梁無柱也諸葛亮與兄瑾書曰前/趙子龍退軍燒壊赤崖閣道縁谷一百餘里其閣梁一)
(頭入山腹一頭立柱於水中今水大而急不得安柱又/云頃大水暴出赤崖以南橋閣悉壊時趙子龍與鄧伯)
(苗一戍赤崖屯田一戍赤崖口但得縁崖與伯苗相聞/而已後亮死于五丈原魏延先退而焚之即是道也赤)
(崖即赤㟁蜀置庫/於此以儲軍資)須十月為冬賜(須待/也)亮大善之或勸
亮更發兵者亮曰大軍在祁山箕谷皆多於賊而不破
賊乃為賊所破此病不在兵少也在一人耳(謂兵之勝/敗在將也)
(少詩/沼翻)今欲減兵省將(將即/亮翻)明罰思過校變通之道於將
來若不能然者雖兵多何益自今已後諸有忠慮於國
者但勤攻吾之闕則事可定賊可死功可蹻足而待矣
(蹻巨/嬌翻)於是考微勞甄壯烈(甄稽延翻/察也别也)引咎責躬布所失
於境内厲兵講武以為後圖戎士簡練民忘其敗矣(善/敗)
(者不亡此之謂也姜維/之敗則不可復振矣)亮之出祁山也天水參軍姜維
詣亮降(降戸/江翻)亮美維膽智辟為倉曹掾(續漢志丞相倉/曹掾主倉榖事)
使典軍事(考異曰孫盛雜語曰維詣諸葛亮與母相失/後得母書令求當歸維曰良田百頃不在一)
(畆但有逺志不在當歸也按維/粗知學術恐不至此今不取)曹真討安定等三郡皆
平真以諸葛亮懲於祁山後必出從陳倉乃使將軍郝
昭等守陳倉治其城(杜佑曰漢陳倉故城在今/縣東二十里治直之翻)　夏四
月丁酉帝還洛陽帝以燕國徐邈為凉州刺史(晉志/曰凉)
(州蓋以其地處西方常寒凉也地勢西北邪出在南山/之間南隔西羌西通西域統金城西平武威張掖西郡)
(酒泉燉煌/西海等郡)邈務農積榖立學明訓進善黜惡與羌胡從
事不問小過若犯大罪先告部帥使知應死者乃斬以
徇(帥所/類翻)由是服其威信州界肅清　五月大旱　吳王
使鄱陽太守周魴宻求山中舊族名帥為北方所聞知
者(所謂山越宗帥也魴/符方翻帥所類翻)令譎挑揚州牧曹休(魏揚州止/得漢之九)
(江廬江二郡地而江津要害之地/多為吳所據譎古穴翻挑徒了翻)魴曰民帥小醜不足
杖任事或漏泄不能致休乞遣親人齎牋以誘休言被
譴懼誅欲以郡降北(誘音酉降/户江翻)求兵應接吳王許之時
頻有郎官詣魴詰問諸事(郎官尚書郎/也詰去吉翻)魴因詣郡門下
(鄱陽郡/門下)下髪謝(吳主之詰周魴之謝/皆所以譎曹休也)休聞之率步騎十
萬向皖以應魴(皖户板/翻下同)帝又使司馬懿向江陵(懿督諸/軍屯宛)
(使向/江陵)賈逵向東闗(東闗即濡須口亦謂之柵江口有東/西闗東闗之南㟁吳築城西闗之北)
(㟁魏置柵後諸葛恪於東闗作大堤/以遏巢湖謂之東興堤即其地也)三道俱進秋八月
吳王至皖以陸遜為大都督假黃鉞親執鞭以見之(此/猶)
(古之王者遣將跪/而推轂之意也)以朱桓全琮為左右督(琮徂/宗翻)各督三
萬人以擊休休知見欺而恃其衆欲遂與吳戰朱桓言
於吳王曰休本以親戚見任非智勇名將也今戰必敗
敗必走走當由夾石挂車(元豐九域志舒州桐城縣北/有挂車鎮有挂車嶺鎮因嶺)
(而得/名)此兩道皆險阨若以萬兵柴路(柴路謂以/柴塞路也)則彼衆
可盡休可生虜臣請將所部以斷之(斷丁/管翻)若䝉天威得
以休自效便可乘勝長驅進取夀春割有淮南以規許
洛(漢末都許有許昌宫魏時都洛魏略曰文帝改長安/譙許昌鄴洛陽為五都立石表西界宜陽北循太行)
(東北界陽平南循魯陽/東界郯為中都之地)此萬世一時不可失也(言歴萬/世惟有)
(此一時機/㑹可乗耳)權以問陸遜遜以為不可乃止尚書蔣濟上
疏曰休深入虜地與權精兵對而朱然等在上流乘休
後臣未見其利也前將軍滿寵上疏曰曹休雖明果而
希用兵今所從道背湖旁江易進難退(背蒲妹翻旁步/浪翻易以豉翻)
此兵之絓地也(絓古賣翻罥也言其地險師行由之為/所罥挂進退不可也孫子地形篇曰地)
(形有通者有挂者我可以徃彼可/以來曰通可以往難以返曰挂)若入無疆口(無疆口/在夾石)
(東/南)宜深為之備寵表未報休與陸遜戰于石亭(時吳王/在皖口)
(遣遜等與休戰于石亭則其地當/在今舒州懐寧桐城二縣之間)遜自為中部令朱桓
全琮為左右翼三道並進衝休㐲兵因驅走之追亡逐
北徑至夾石斬獲萬餘牛馬騾驢車乗萬兩軍資器械
略盡(休蓋未嘗整陳交戰而/敗也兩音亮乘繩證翻)初休表求深入以應周魴
帝命賈逵引兵東與休合(按逵傳逵自豫州進兵取西/陽以向東闗休自夀春向皖)
(西陽在皖之西而東闗又在皖之/東今與休合蓋使合兵向東闗也)逵曰賊無東闗之備
必并軍於皖休深入與賊戰必敗乃部署諸將水陸並
進行二百里獲吳人言休戰敗吳遣兵斷夾石(斷丁管/翻下同)
諸將不知所出或欲待後軍逵曰休兵敗於外路絶於
内進不能戰退不得還安危之機不及終日賊以軍無
後繼故至此今疾進出其不意此所謂先人以奪其心
也(左傳軍志曰先人有/奪人之心先悉薦翻)賊見吾兵必走若待後軍賊已
斷險兵雖多何益乃兼道進軍多設旗鼓為疑兵吳人
望見逵軍驚走(驚走者斷夾/石之軍耳)休乃得還逵據夾石以兵
糧給休休軍乃振初逵與休不善(逵與休不善文帝黃/初中欲假逵節休曰)
(逵性剛易侮諸將/不可為督遂止)及休敗賴逵以免　九月乙酉立皇
子穆為繁陽王　長平壯侯曹休上書謝罪帝以宗室
不問(敗軍者必誅烏可/以宗室而不問邪)休慙憤疽發於背庚子卒帝以
滿寵都督揚州以代之　䕶烏桓校尉田豫擊鮮卑鬱
築鞬鬱築鞬妻父軻比能救之以三萬騎圍豫於馬城
(馬城縣漢屬代郡魏晉省蓋城邑殘/破已弃為荒外之地矣鞬居言翻)上谷太守閻志柔
之弟也素為鮮卑所信(自漢建安時閻柔已䕶烏/桓故其兄弟為二虜所信)往解
諭之乃解圍去　冬十一月蘭陵成侯王朗卒　漢諸
葛亮聞曹休敗魏兵東下闗中虚弱欲出兵擊魏羣臣
多以為疑(因祁山之敗/疑魏不可伐)亮上言於漢主曰先帝深慮以
漢賊不兩立王業不偏安故託臣以討賊以先帝之明
量臣之才固當知臣伐賊才弱敵強然不伐賊王業亦
亡惟坐而待亡孰與伐之是故託臣而弗疑也臣受命
之日寢不安席食不甘味思惟北征宜先入南故五月
渡瀘深入不毛(瀘魯/都翻)臣非不自惜也顧王業不可偏全
於蜀都故冐危難以奉先帝之遺意也(難乃旦/翻下同)而議者
以為非計今賊適疲於西又務於東(疲於西謂郿縣祁/山之師務於東謂)
(江陵東闗石/亭之師也)兵法乘勞此進趨之時也謹陳其事如左
髙帝明並日月謀臣淵深然渉險被創(被皮義翻/創初良翻)危然
後安今陛下未及髙帝謀臣不如良平而欲以長計取
勝坐定天下此臣之未解一也(解讀曰懈言未敢/懈怠也後皆同)劉繇
王朗各據州郡論安言計動引聖人羣疑滿腹衆難塞
胸今嵗不戰明年不征使孫䇿坐大遂并江東此臣之
未解二也(難乃旦翻坐大言坐致強大也䇿破劉繇事/見六十一巻漢獻帝興平二年破王朗事見)
(六十二巻/建安元年)曹操智計殊絶於人其用兵也髣髴孫吳(以/操)
(之善用兵亮謂之髣髴/孫吳孫吳固未易才也)然困於南陽險於烏巢危於祁
連偪於黎陽幾敗伯山殆死潼闗然後偽定一時耳(困/於)
(南陽謂攻穰為張繡所敗也險於烏巢謂攻袁紹將淳/于瓊時也偪於黎陽謂攻袁譚兄弟時也幾敗伯山謂)
(與烏桓戰于白狼山時也殆死潼闗謂與馬超戰時也/危於祁連當考或曰圍袁尚於祁山時也偽定者言雖)
(定一時之功而有心於/簒漢故曰偽幾居希翻)况臣才弱而欲以不危定之此
臣之未解三也曹操五攻昌霸不下四越巢湖不成任
用李服而李服圖之委夏侯而夏侯敗亡(昌霸昌絺也/操累攻不下)
(後命于禁擊斬之四越巢湖不成謂攻孫權也李服蓋/王服也與董承謀殺操被誅夏侯謂夏侯淵守漢中為)
(先主所/敗也)先帝毎稱操為能猶有此失况臣駑下何能必
勝此臣之未解四也(駑下者自謙以馬為/喻若駑駘下乗也)自臣到漢中
中間期年耳然喪趙雲陽羣馬玉閻芝丁立白夀劉郃
鄧銅等及曲長屯將七十餘人(喪息浪翻郃古合翻又/曷閤翻曲長一曲之長)
(也軍行有部部下有曲曲各有長長/丁丈翻屯將將屯者也將即亮翻)突將無前(將即/亮翻)賨
叟青羌散騎武騎一千餘人(蜀兵謂之叟賨叟巴賨之/兵也青羌亦羌之一種散)
(騎武騎當時騎兵分部之/名賨藏宗翻騎竒寄翻)皆數十年之内糾合四方之
精銳非一州之所有若復數年則損三分之二(復扶/又翻)當
何以圖敵此臣之未解五也(言不戰而將士/耗損已如此也)今民窮兵
疲而事不可息事不可息則住與行勞費正等而不及
虛圖之(亮意欲及魏與吳連兵/未解乗虛而圖之也)欲以一州之地與賊支
久此臣之未解六也(支持也支乆/猶言持久也)夫難平者事也昔先
帝敗軍於楚當此時曹操拊手謂天下已定然後先帝
東連吳越(事見六十五卷漢獻帝建安十三/年拊手乗快之意發見於外者也)西取巴蜀
(事見六十七卷/建安十九年)舉兵北征夏侯授首(事見六十八卷/建安二十四年)此
操之失計而漢事將成也然後吳更違盟闗羽毁敗(事/見)
(六十八卷建安二十四年此兩然後之/然轉語之辭與他文然後之義不同)秭歸蹉跌曹丕
稱帝(事見六十九巻/黃初元年三年)凡事如是難可逆見臣鞠躬盡瘁
死而後已至於成敗利鈍非臣之明所能逆覩也(自祁/山之)
(敗亮益知魏人情/偽故其所言如此)十二月亮引兵出散闗圍陳倉陳倉
己有備亮不能克(曹真使郝昭先守故亮不能克此下/申言昭守亮攻客主相持之事通鑑)
(書法類/如此)亮使郝昭鄉人靳詳於城外遥說昭(靳於焮翻/說輸芮翻)
(下/同)昭於樓上應之曰魏家科法卿所練也(科條也/練習也)我之
為人卿所知也我受國恩多而門户重卿無可言者但
有必死耳卿還謝諸葛便可攻也詳以昭語告亮亮又
使詳重說昭(重直/用翻)言人兵不敵空自破滅昭謂詳曰前
言已定矣我識卿耳箭不識也詳乃去亮自以有衆數
萬而昭兵纔千餘人又度東救未能便到(魏兵救陳倉/者自東來故)
(曰東救度/徒洛翻)乃進兵攻昭起雲梯衝車以臨城昭於是以
火箭逆射其梯(射而亦/翻下同)梯然梯上人皆燒死昭又以繩
連石磨壓其衝車(磨莫卧翻/石磑也)衝車折(折而/設翻)亮乃更為井
闌百尺以射城中(以木交構/若井闌狀)以土丸填壍(壍七/艶翻)欲直攀
城昭又於内築重牆(重直/用翻)亮又為地突(地突地/道也)欲踊出
於城裏昭又於城内穿地橫截之晝夜相攻拒二十餘
日曹真遣將軍費耀等救之帝召張郃于方城(時郃將/兵伐吳)
(屯于方城續漢志曰葉縣南有長山曰方/城屈完所謂楚國方城以為城者即此也)使擊亮帝自
幸河南城置酒送郃(河南城在/洛陽城西)問郃曰遟將軍到(遟直/利翻)
(待/也)亮得無已得陳倉乎郃知亮深入無穀屈指計曰比
臣到亮已走矣(比必/寐翻)郃晨夜進道未至亮糧盡引去將
軍王雙追之亮擊斬雙詔賜昭爵闗内侯(攻者不足守/者有餘尚論)
(其才則全城卻敵者其才非優於攻者也/客主之勢異耳故曰用兵之術攻城最下)　初公孫康
卒子晃淵等皆幼官屬立其弟恭恭劣弱不能治國淵
既長(治直之翻/長知兩翻)脇奪恭位上書言狀侍中劉曄曰公孫
氏漢時所用(公孫度守遼東見五十/九卷獻帝初平元年)遂世官相承(古者/世爵)
(不世官爵謂公侯伯子男官謂卿大夫也今謂之世官/者以公孫氏所據之地漢遼東太守之職守耳子孫相)
(襲是世/官也)水則由海陸則阻山外連胡夷絶逺難制而世
權日久今若不誅後必生患若懐貳阻兵然後致誅於
事為難不如因其新立有黨有仇(有黨故能奪恭位與/之為仇者則恭之黨)
(也/)先其不意以兵臨之(先悉/薦翻)開設賞募可不勞師而定
也帝不從拜淵揚烈將軍遼東太守(為公孫淵/叛魏張本)　吳王
以揚州牧吕範為大司馬印綬未下而卒(下遐/稼翻)初孫䇿
使範典財計時吳王年少(少詩/照翻)私從有求範必闗白不
敢専許當時以此見望(望責望也/怨望也)呉王守陽羨長(陽羡/縣前)
(漢屬㑹稽郡後漢屬吳郡賢曰故/城在今常州義興縣南長知兩翻)有所私用䇿或料覆
(料音聊覆/審校也)功曹周谷輙為傅著簿書(為于偽翻傅讀/曰附著直略翻)使
無譴問王臨時恱之及後統事以範忠誠厚見信任以
谷能欺更簿書不用也(周世宗之待周美我朝太祖之/重竇儀事亦類此更工衡翻)
三年春漢諸葛亮遣其將陳戒攻武都隂平二郡(隂平/道前)
(漢屬廣漢郡後漢屬廣漢屬國/都尉魏分置隂平郡唐為文州)雍州刺史郭淮引兵救
之(禹貢黒水西河為雍州以其四山之地故以雍名焉/亦謂西北之位陽所不及隂陽雍閼周都豐鎬雍州)
(為王畿平王東遷雍州為秦地漢武置十三州以雍州/之西偏為凉州其餘並屬司隷光武都洛闗中復置雍)
(州尋罷復以司𨽻統三輔獻帝興平元年河西為河冦/所隔置雍州以統河西諸郡至魏以河西置凉州以隴)
(右為雍州及晉以隴右置秦州而雍州統京兆/馮翊扶風安定北地新平武都隂平雍於用翻)亮自出
至建威(水經注漢水西南逕祁山軍南西流與建安川/水合建安水導源建威西北山東逕建威城南)
(又東逕西縣歴城南祝穆曰天下之大川以漢名者二/班固謂之東漢西漢而黎州之漢水源於飛越嶺者不)
(與焉固之所謂東漢則禹貢之漾漢其源出於今興元/之西縣嶓冡山逕洋金房均襄郢復至漢陽入江者是)
(也西漢則蘇代所謂漢中之甲輕舟出於巴乗夏水下/漢四日而至五渚者其源出於西和州徼外逕階沔州)
(與嘉陵水㑹俗謂之西漢又逕大安軍/利劍閬果合與涪水㑹至渝州入江)淮退亮遂拔二
郡以歸漢主復䇿拜亮為丞相　夏四月丙申吳主即
皇帝位大赦改元黃龍(時夏口武昌並言黃/龍見權遂以改元)百官畢㑹
吳主歸功周瑜綏逺將軍張昭舉笏欲褒贊功德未及
言(沈約志魏罝將軍四/十號綏逺第十四)吳主曰如張公之計今已乞食
矣(歸功周瑜以能拒曹公而成三分之業也乞食謂張/昭欲迎曹公也事見六十五巻漢獻帝建安十三年)
昭大慙伏地流汗吳主追尊父堅為武烈皇帝兄䇿為
長沙桓王立子登為皇太子封長沙桓王子紹為吳侯
以諸葛恪為太子左輔張休為右弼顧譚為輔正陳表
為翼正都尉(輔正及翼正都尉/皆吳自創置之)而謝景范慎羊衜等皆
為賔客(衜古/道字)於是東宫號為多士太子使侍中胡綜作
賔客目(目者因其人之才/品為之品題也)曰英才卓越超踰倫匹則諸
葛恪精識時機達幽究微則顧譚凝辯宏達言能釋結
則謝景(凝堅定也宏濶逺也達明通也好辯者毎不能/堅定其所守故以能凝辯而證據宏逺明通者)
(可以釋難疑/之糾結也)究學甄微游夏同科則范慎(究窮竟也甄/察别也夏户)
(雅/翻)羊衜私駮綜曰元遜才而疏子嘿精而狠叔發辯而
浮孝敬深而陿(諸葛恪字元遜顧譚字子嘿謝景字叔/發范慎字孝敬狠户墾翻陿與狹同)
衜卒以此言為恪等所惡(卒子恤翻/惡烏路翻)其後四人皆敗如
衜所言吳主使以並尊二帝之議往告于漢漢人以為
交之無益而名體弗順宜顯明正義絶其盟好(天無二/日土無)
(二王古今之正/義也好呼到翻)丞相亮曰權有僭逆之心久矣國家所
以略其釁情者求掎角之援也(釁隙也情欲也左傳戎/子駒支對范宣子曰殽)
(之師晉禦其上戎亢其下秦師不復我諸戎實然譬如/捕鹿晉人角之諸戎掎之與晉踣之杜預注曰掎其足)
(也/)今若加顯絶讐我必深當更移兵東戍與之角力須
并其土乃議中原彼賢才尚多將相輯穆未可一朝定
也頓兵相守坐而須老(須待/也)使北賊得計非算之上者
(北賊謂/魏也)昔孝文卑辭匈奴先帝優與吳盟(事並見前優/饒也今人猶)
(謂寛假/為優饒)皆應權通變深思逺益非若匹夫之忿者也(言/所)
(計者/大也)今議者咸以權利在鼎足不能并力且志望已滿
無上㟁之情(謂孫權之志在保江不能/上㟁而北向也上時掌翻)推此皆似是而
非也何者其智力不侔故限江自保權之不能越江猶
魏賊之不能渡漢(言魏不能渡漢而圖江陵也/此漢班志所謂東漢水也)非力有
餘而利不取也若大軍致討彼髙當分裂其地以為後
規下當略民廣境示武於内非端坐者也(言蜀若破魏/吳亦將分功)
若就其不動而睦於我我之北伐無東顧憂河南之衆
不得盡西此之為利亦已深矣(言蜀與吳和則雖傾國/北伐不須東顧以備吳)
(而魏河南之衆欲留備吳/不得盡西以抗蜀兵也)權僭逆之罪未宜明也乃遣
衛尉陳震使於吳賀稱尊號吳主與漢人盟約中分天
下以豫青徐幽屬吳兖冀并凉屬漢其司州之土以函
谷闗為界(漢武帝置司𨽻校尉所部三輔三河諸郡其/界西得雍州之京兆扶風馮翊三郡北得冀)
(州之河東河内二郡東得豫州之河南𢎞農二郡位望/隆乎牧伯銀印青綬在十三部刺史之上後漢省朔方)
(刺史以𨽻并州合司𨽻於十三部之數魏以司𨽻所部/河東河南河内𢎞農并冀州之平陽合五郡置司州以)
(三輔還屬雍州此言司州以函谷/闗為界以漢司𨽻所部分之也)張昭以老病上還官
位及所統領(上時/掌翻)更拜輔吳將軍(更工/衡翻)班亞三司改封
婁侯(婁古縣也前漢屬㑹稽郡東漢分屬吳郡今蘇州/崑山縣地吳以封昭非真國於婁而君國子民也)
食邑萬户昭毎朝見(見賢遍/翻下同)辭氣壯厲義形於色曽已
直言逆㫖(已當作以古/已以字通)中不進見後漢使來(使疏吏/翻下同)稱
漢德美而羣臣莫能屈吳主歎曰使張公在坐(坐徂/卧翻)彼
不折則廢安復自誇乎(折屈也李竒曰廢失氣也晉灼/曰廢不收也復扶又翻下同)
明日遣中使勞問(勞力/到翻)因請見昭昭避席謝吳主跪止
之昭坐定仰曰昔太后桓王不以老臣屬陛下而以陛
下屬老臣(太后謂權母吳/氏也屬之欲翻)是以思盡臣節以報厚恩而
意慮淺短違逆盛㫖然臣愚心所以事國志在忠益畢
命而已若乃變心易慮以偷榮取容此臣所不能也吳
主辭謝焉　元城哀王禮卒　六月癸卯繁陽王穆卒
　戊申追尊髙祖大長秋曰髙皇帝(大長秋漢宦/者曹騰也)夫人
吳氏曰髙皇后　秋七月詔曰禮王后無嗣擇建支子
以繼大宗(嫡子之出相承為宗子庶/子之出為支子支岐出也)則當纂正統而奉
公義何得復顧私親哉漢宣繼昭帝後加悼考以皇號
(事見二十五/巻元康元年)哀帝以外藩援立而董宏等稱引亡秦惑
誤時朝(朝直/遥翻)既尊恭皇立廟京都又寵藩妾使比長信
叙昭穆於前殿(昭讀曰佋/如遥翻)並四位於東宫僭差無度人
神弗祐而非罪師丹忠正之諫用致丁傅焚如之禍(序/昭)
(穆於前殿謂定陶恭皇與元帝序昭穆也東宫謂太后/宫四位謂丁𫝊趙后與元后並稱太后事具見三十四)
(卷三十/五卷)自是之後相踵行之(謂漢安帝尊父清河孝王/為孝德皇桓帝尊祖河間)
(孝王為孝穆皇父蠡吾侯志為孝崇皇靈帝尊祖河間/王淑為孝元皇父解瀆亭侯萇為孝仁皇其妃皆尊為)
(后/也)昔魯文逆祀罪由夏父宋國非度譏在華元(春秋文/公二年)
(大事于太廟躋僖公逆祀也於是夏父弗忌為宗伯且/明見曰吾見新鬼大舊鬼小先大後小順也躋聖賢明)
(也君子以為失禮禮無不順祀國之大事也而逆之可/謂禮乎成公二年宋文公卒始厚葬用蜃炭益車馬始)
(用殉重器備君子謂華元/於是乎不臣華户化翻)其令公卿有司深以前世行
事為戒後嗣萬一有由諸侯入奉大統則當明為人後
之義敢為佞邪導諛時君妄建非正之號以干正統謂
考為皇稱妣為后則股肱大臣誅之無赦其書之金䇿
藏之宗廟著于令典(帝無子知必以支孽為後故豫下/此詔以約飭為人子為人臣者)
　九月吳主遷都建業皆因故府不復増改(復扶/又翻)留太
子登及尚書九官於武昌(九官九/卿也)使上大將軍陸遜輔
太子并掌荆州及豫章三郡事董督軍國(呉於大將軍/之上復置上)
(大將軍三郡豫章鄱陽廬陵也三郡本屬揚州而/地接荆州又有山越易相扇動故使遜兼掌之)南陽
劉廙嘗著先刑後禮論(廙羊職翻/又羊至翻)同郡謝景稱之於遜
遜呵之曰禮之長於刑乆矣(長知/兩翻)廙以細辯而詭先聖
之教(詭異也/戾也)君今侍東宫宜遵仁義以彰德音若彼之
談不須講也太子與西陵都督步隲書(吳保江南凡邊/要之地皆置督)
(獨西陵置都督以國之西門統攝要重/也杜佑曰西陵今夷陵郡隲之日翻)求見啟誨隲於
是條于時事業在荆州界者及諸僚吏行能以報之(行/下)
(孟/翻)因上疏奬勸曰臣聞人君不親小事使百官有司各
任其職故舜命九賢則無所用心不下廟堂而天下治
也(舜命九官禹作司空宅百揆契作司徒棄后稷皋陶/作士益作朕虞垂共工夷作秩宗龍作納言䕫典樂)
(治直/吏翻)故賢人所在折衝萬里(晏子春秋曰晉平公欲攻/齊使范昭觀焉景公觴之)
(范昭曰願請君之棄爵景公曰諾已飲晏子命徹尊更/之范昭歸以報晉平公曰齊未可伐也吾欲恥其君而)
(晏子知之仲尼聞之曰起於尊俎之間而折衝千里之/外漢何武上封事曰虞有宫之竒晉獻不寐衛青在位)
(淮南寢謀故賢人立朝/折衝厭難勝於無形)信國家之利器崇替之所由也
願明太子重以經意則天下幸甚張紘還吳迎家道病
卒臨困授子留牋(留牋猶今/遺表也)曰自古有國有家者咸欲
修德政以比隆盛世至於其治多不馨香(書君陳曰至/治馨香感于)
(神明治直/吏翻下同)非無忠臣賢佐也由主不勝其情弗能用耳
夫人情憚難而趨易好同而惡異(易以豉翻好呼/到翻惡烏路翻)與治
道相反傳曰從善如登從惡如崩言善之難也人君承
奕世之基據自然之勢操八柄之威(周禮天官太宰以/八柄詔王馭羣臣)
(一曰爵以馭其貴二曰禄以馭其富三曰予以馭其幸/四曰置以馭其行五曰生以馭其福六曰奪以馭其貧)
(七曰廢以馭其罪八曰/誅以馭其過操千髙翻)甘易同之歡(易以/豉翻)無假取於人
而忠臣挾難進之術吐逆耳之言其不合也不亦宜乎
離則有釁(言納忠而不合於上則上下/之情離釁隙由此而生也)巧辯縁間(間古/莧翻)
眩於小忠戀於恩愛賢愚雜錯黜陟失序其所由來情
亂之也故明君寤之求賢如饑渇受諫而不厭抑情損
欲以義割恩則上無偏謬之授下無希冀之望矣吳王
省書為之流涕(省悉景翻/為于偽翻)冬十月改平望觀曰聽訟觀
(水經注平望觀在華林園東南/天淵池水逕觀南觀古玩翻)帝常言獄者天下之性
命也毎斷大獄常詣觀臨聽之(斷丁/亂翻)初魏文侯師李悝
著法經六篇(悝苦回翻漢藝文志法家者流李子三十/二篇注云李悝相魏富國強兵今言法經)
(六篇蓋其書有經/有解若韓非子也)商君受之以相秦蕭何定漢律益為
九篇後稍増至六十篇又有令三百餘篇决事比九百
六卷(師古曰比以例相比况也程大昌曰/古書皆巻至唐始為葉子今書冊也)世有増損錯
糅無常(糅女救/翻糴也)後人各為章句馬鄭諸儒十有餘家(馬/鄭)
(馬融鄭/𤣥也)以至於魏所當用者合二萬六千二百七十二
條七百七十三萬餘言覽者益難帝乃詔但用鄭氏章
句尚書衛覬奏曰(覬音/冀)刑法者國家之所貴重而私議
之所輕賤獄吏者百姓之所縣命(縣讀/曰懸)而選用者之所
卑下王政之敝未必不由此也請置律博士帝從之(晉/職)
(官志律博/士屬廷尉)又詔司空陳羣散騎常侍劉邵等刪約漢法
制新律十八篇州郡令四十五篇尚書官令軍中令合
百八十餘篇(州郡令用之刺史太守尚書令/用之於國軍中令用之於軍)於正律九
篇為増於旁章科令為省矣　十一月洛陽廟成(元年/初營)
(宗廟至/是而成)迎髙太武文四神主于鄴(髙帝漢大長秋曹騰/太帝漢太尉曹嵩裴)
(松之曰魏初唯立親廟四祀四室/而已至景初元年始定七廟之制)　十二月雍丘王植
徙封東阿　漢丞相亮徙府營於南山下原上築漢城
於沔陽築樂城於成固(沔陽成固二縣皆屬漢中郡水/經注沔水逕白馬戌城南城即)
(陽平闗也又東逕武侯壘南諸葛武侯所居也又東逕/沔陽故城南城南對定軍山又東過南鄭縣又東過成)
(固縣南如此則漢城在南鄭西樂城在南鄭東也又南/鄭縣東南百八十里有梁州山與孤雲兩角山相接大)
(山四圍其中三十里許甚平或云古梁州治也杜佑曰/樂城在梁州西縣西南杜佑曰洋州興道縣漢成固縣)
(地蜀之興埶宋白曰興勢山名在興道縣西/北二十里洋州管下西鄉縣本成固縣地)
四年春吳主使將軍衛温諸葛直將甲士萬人浮海求
夷洲亶洲(後漢書東夷傳曰㑹稽海外有夷洲及亶洲/傳言秦始皇使徐福將童男女數千人入海)
(求蓬萊神仙不得福懼誅不敢還遂止此洲世世相承/有數萬家人民時至㑹稽市㑹稽東冶縣人有入海行)
(遭風流移至亶洲者所在絶逺不可往來沈瑩臨海水/土志曰夷洲在臨海東去郡二千里土地無霜雪草木)
(不死四面是山谿地有銅鐡唯用鹿骼為矛以戰鬬摩/厲青石以作弓矢取生魚肉雜貯大瓦器中以鹽鹵之)
(歴月餘日仍啖食之以為上肴也今人相傳倭/人即徐福止王之地其國中至今廟祀徐福)欲俘其
民以益衆陸遜全琮皆諫以為桓王創基兵不一旅今
江東見衆(見賢/遍翻)自足圖事不當逺涉不毛萬里襲人風
波難測又民易水土必致疾疫欲益更損欲利反害且
其民猶禽獸得之不足濟事無之不足虧衆吳主不聽
　尚書琅邪諸葛誕中書郎南陽鄧颺等(中書郎即通/事郎晉志曰)
(魏黄初初中書既置監令又置通事郎次黃門郎黃門/郎已署事過通事乃署名已署奏以入為帝省讀書可)
(及晉改曰中書侍郎/颺余章翻又余亮翻)相與結為黨友更相題表(更工/衡翻)以
散騎常侍夏侯𤣥等四人為四聰誕輩八人為八達𤣥
尚之子也中書監劉放子熈中書令孫資子宻吏部尚
書衛臻子烈三人咸不及比以其父居勢位容之為三
豫(晉職官志曰漢武帝逰晏後庭始使宦者典事尚書/謂之中書謁者置令僕射成帝改中書謁者令曰中)
(謁者令罷僕射漢東京省中謁者令而有中官謁者令/非其職也魏武帝為魏王置秘書令典尚書奏事文帝)
(黃初初改為中書置監令以秘書左丞劉放為中書監/右丞孫資為中書令監令自此始魏又改漢選郡尚書)
(曰吏部尚書比等比也音毘寐翻三/豫者容三人得豫於題品之中也)行司徒事董昭(資/望)
(輕未可為公/者為行事)上疏曰凡有天下者莫不貴尚敦樸忠信
之士深疾虚偽不真之人者以其毁教亂治敗俗傷化
也(治直吏翻/敗補邁翻)近魏諷伏誅建安之末曹偉斬戮黃初之
始(魏諷事見六十八巻建安二十四/年曹偉事見六十九巻黃初二年)伏惟前後聖詔深
疾浮偽欲以破散邪黨常用切齒而執法之吏皆畏其
權勢莫能糾擿(擿他/狄翻)毁壊風俗(壊音/怪)侵欲滋甚竊見當
今年少不復以學問為本(少詩/照翻)専更以交游為業國士
不以孝悌清修為首乃以趨勢游利為先(趨七/喻翻)合黨連
羣互相褒歎以毁訾為罰戮(訾將/此翻)用黨譽為爵賞附已
者則歎之盈言(歎者嗟歎而稱其美也盈溢也歎/美之過溢於言辭則為溢美之言)不附
者則為作瑕釁(玉之病曰瑕/器之隙曰釁)至乃相謂今世何憂不度
邪但求人道不勤羅之不博耳(言廣布黨友則互為羽/翼身安而無患可以度)
(世/也)人何患其不已知但當吞之以藥而柔調耳(謂毁譽/所加彼)
(誠好譽而惡毁則其心柔服調/順於我無忤如吞之以藥也)又聞或有使奴客名作
在職家人冐之出入往來禁奥交通書疏有所探問(謂/如)
(職在尚書出入禁省則有令史有主書有蒼頭廬/兒為之給使今使奴客冐其名以出入往來為姦)凡此
諸事皆法之所不取刑之所不赦雖諷偉之罪無以加
也帝善其言二月壬午詔曰世之質文隨教而變(謂殷/尚質)
(周尚文各隨/教而變也)兵亂以來經學廢絶後生進趣不由典謨
(三典三/謨也)豈訓導未洽將進用者不以德顯乎其郎吏學
通一經才任牧民博士課試擢其髙第者亟用其浮華
不務道本者罷退之(郎吏謂尚/書郎也)於是免誕颺等官　夏
四月定陵成侯鍾繇卒　六月戊子太皇太后卞氏殂
秋七月葬武宣皇后　大司馬曹真以漢人數入冦(數/所)
(角/翻)請由斜谷伐之(斜余遮翻/谷音浴)諸將數道並進可以大克
帝從之詔大將軍司馬懿泝漢水由西城入與真㑹漢
中諸將或由子午谷或由武威入(武威恐當作武/都否則建威也)司空
陳羣諫曰太祖昔到陽平攻張魯(事見六十七巻漢/獻帝建安二十年)多
收豆麥以益軍糧魯未下而食猶乏今既無所因且斜
谷阻險難以進退轉運必見鈔截(鈔楚/交翻)多留兵守要則
損戰士不可不熟慮也帝從羣議真復表從子午道(復/扶)
(又/翻)羣又陳其不便并言軍事用度之計詔以羣議下真
真據之遂行(詔以議下真將與之商度可否也真銳/於出師遂以詔為據而行下遐稼翻)
八月辛巳帝行東巡乙未如許昌　漢丞相亮聞魏兵
至次于成固赤坂以待之(赤坂在今洋州東二十里龍/亭山坂色正赤魏兵泝漢水)
(及從子午道入者皆㑹/于成固故於此待之)召李嚴使將二萬人赴漢中表
嚴子豐為江州都督督軍典嚴後事(李嚴本都督江州/今赴漢中令其子)
(為督軍以/典後事)會天大雨三十餘日棧道斷絶太尉華歆上
疏曰(華户化翻/上時掌翻)陛下以聖德當成康之隆願先留心於
治道(治直/吏翻)以征伐為後事為國者以民為基民以衣食
為本使中國無饑寒之患百姓無離上之心則二賊之
釁可坐而待也(魏以吳蜀/為二賊)帝報曰賊憑恃山川二祖勞
於前世猶不克平(二祖謂太祖武皇/帝世祖文皇帝也)朕豈敢自多謂必
滅之哉諸將以為不一探取(探他/含翻)無由自敝是以觀兵
以闚其釁若天時未至周武還師乃前事之鑒朕敬不
忘所戒少府楊阜上疏曰昔武王白魚入舟君臣變色
(史記周文王崩武王奉文王木主東觀兵于孟津武王/度河中流白魚躍入王舟是時諸侯不期而㑹者八百)
(皆曰紂可伐矣武王曰汝/未知天命未可也乃還師)動得吉瑞猶尚憂懼况有災
異而不戰竦者哉今吳蜀未平而天屢降變諸軍始進
便有天雨之患稽閡山險(閡與/礙同)已積日矣轉運之勞擔
負之苦所費已多若有不繼必違本圖傳曰見可而進
知難而退(左傳隨武/子之言)軍之善政也徒使六軍困於山谷
之間進無所略退又不得非王兵之道也(王兵王者/之兵也)散
騎常侍王肅上疏曰前志有之千里饋糧士有饑色樵
蘇後爨師不宿飽(前書李左車說陳餘之言/蓋前乎左車已有是言矣)此謂平塗
之行軍者也又况於深入阻險鑿路而前則其為勞必
相百也今又加之以霖雨山坂峻滑衆迫而不展糧逺
而難繼實行軍者之大忌也聞曹真發已踰月而行裁
半谷(謂子午谷之路/行纔及半也)治道功夫戰士悉作(治直/之翻)是賊偏
得以逸待勞乃兵家之所憚也言之前代則武王伐紂
出闗而復還(復扶/又翻)論之近事則武文征權臨江而不濟
(事見漢獻帝紀/及魏文帝紀)豈非所謂順天知時通於權變者哉兆
民知上聖以水雨艱劇之故休而息之後日有釁乗而
用之則所謂恱以犯難民忘其死者矣(易兊卦彖辭/難乃旦翻)肅
朗之子也(王朗為公於/黃初之初)九月詔曹真等班師(班還/也)　冬
十月乙卯帝還洛陽時左僕射徐宣總統留事(漢成帝/罷中書)
(宦者置尚書五人一人為僕射四人分為四曹一曰常/侍曹二曰二千石曹三曰民曹四曰主客曹後又置三)
(公曹是為五曹光武改常侍曹為吏部曹又置中都官/曹合為六曹并令僕二人謂之八坐後改吏部為選部)
(魏又改選部為吏部又有左民客曹五兵度/支凡五曹尚書左右二僕射一合為八坐)帝還主者
奏呈文書(尚書諸曹各有主者還/從宣翻又如字下同)帝曰吾省與僕射省
何異(省悉/景翻)竟不視　十二月改葬文昭皇后于朝陽陵
(帝以舊陵庳下改/葬朝陽陵亦在鄴)　吳主揚聲欲至合肥征東將軍滿
寵表召兖豫諸軍皆集吳尋退還詔罷其兵寵以為今
賊大舉而還非本意也此必欲偽退以罷吾兵而倒還
乗虛掩不備也表不罷兵(上表言敵情/請不罷兵也)後十餘日吳果
更到合肥城不克而還　漢丞相亮以蔣琬為長史亮
數外出(數所/角翻)琬常足食足兵以相供給亮毎言公琰託
志忠雅(蔣琬字/公琰)當與吾共贊王業者也　青州人隠蕃
(姓譜隠以/諡為氏)逃奔入吳上書於吳主曰臣聞紂為無道微
子先出(商紂無道微子/抱祭器而奔周)髙祖寛明陳平先入(事見九巻/漢髙帝二)
(年/)臣年二十二委棄封域歸命有道賴䝉天靈得自全
致(言䝉天之靈得自/全而致身於吳也)臣至止有日而主者同之降人未
見精别(此主者謂主客之官/降户江翻别彼列翻)使臣微言妙㫖不得上達
於邑三歎(於邑短氣貌讀如本字/或曰於音烏邑烏合翻)曷惟其已(用詩/人語)謹詣
闕拜章乞䝉引見(見賢/遍翻)吳主即召入蕃進謝答問及陳
時務甚有辭觀(言其敏於言辭美於/儀觀也觀古玩翻)侍中右領軍胡綜
侍坐(吳置中領軍及左/右領軍坐徂卧翻)吳主問何如綜對曰蕃上書大
語有似東方朔巧捷詭辨有似禰衡(禰乃/禮翻)而才皆不及
吳主又問可堪何官綜對曰未可以治民(治直/之翻)且試都
輦小職(國都在輦轂/下故曰都輦)吳主以蕃盛語刑獄用為廷尉監
(自漢以來廷尉/有正有監有平)左將軍朱據廷尉郝普數稱蕃有王佐
之才(數所/角翻)普尤與之親善常怨歎其屈於是蕃門車馬
雲集賔客盈堂自衛將軍全琮等皆傾心接待惟羊衜
及宣詔郎豫章楊迪(吳置宣詔郎/掌宣𫝊詔命)拒絶不與通潘濬子
翥亦與蕃周旋(翥章庶翻杜預曰/周旋相追逐也)饋餉之濬聞大怒疏
責翥曰吾受國厚恩志報以命(言志在致命/以報國恩)爾輩在都當
念恭順親賢慕善何故與降虜交以糧餉之(降户/江翻)在逺
聞此心震面熱惆悵累旬(惆丑/鳩翻)疏到急就往使受杖一
百促責所餉(濬欲布其子之罪於國中/以絶後禍也使疏吏翻)當時人咸怪之
頃之蕃謀作亂於吳事覺亡走捕得伏誅吳主切責郝
普普惶懼自殺朱據禁止(禁止者雖未下之獄使人守/之禁其不得出入止不得與)
(親黨交通也鄭樵通志曰禁止謂禁入殿省也符所屬/行之盤洲洪氏曰魏晉以来三臺奏劾則符光禄勲加)
(禁止解禁止亦如之禁止者身不/得入殿省光禄勲主殿門故也)歴時乃解　武陵五
谿蠻夷叛吳吳主以南土清定召交州刺史吕岱還屯
長沙漚口(吕岱討交州見上/巻文帝黃初七年)
　
　
　資治通鑑巻七十一
