
　資治通鑑卷十三　　　　宋　司馬光　撰
　　　　　　　　　　　　　　胡三省　音註
　漢紀五(起閼逢攝提格盡昭/陽大淵獻凡十年)
　　髙皇后(荀悦曰諱雉之字曰野雞索隱曰字娥姁/應劭曰禮婦人從夫諡故稱髙也師古曰)
　　　(諱雉故臣下諱/雉也姁許于翻)
元年冬太后議欲立諸吕為王問右丞相陵陵曰髙帝
刑白馬盟曰(髙祖刑白馬與羣臣盟曰/非劉氏不王非有功不侯)非劉氏而王天
下共擊之今王吕氏非約也太后不説(説讀/曰悦)問左丞相
平太尉勃對曰髙帝定天下王子弟今太后稱制王諸
吕無所不可(王于/况翻)太后喜罷朝(朝直/遥翻)王陵讓陳平絳侯
曰始與髙帝啑血盟諸君不在耶(啑所甲翻小啜也索/隱引鄒氏音使接翻)
今髙帝崩太后女主欲王吕氏諸君縱欲阿意背約(背/蒲)
(妹/翻)何面目見髙帝於地下乎陳平絳侯曰於今面折廷
爭(謂當朝廷/而諫諍)臣不如君全社稷定劉氏之後君亦不如
臣陵無以應之十一月甲子太后以王陵為帝太傅實
奪之相權陵遂病免歸乃以左丞相平為右丞相(此時/尚右)
(故陳平自左丞/相遷右丞相)以辟陽侯審食其為左丞相不治事(治/直)
(之/翻)令監宫中如郎中令(言食其不董丞相職事常監/宫中若郎中令監古銜翻)食
其故得幸於太后公卿皆因而決事太后怨趙堯為趙
隱王謀乃抵堯罪(堯為趙王謀事見上卷髙祖十年趙/王如意諡隱諡法隱拂不成曰隱不)
(顯尸國曰隱見美堅/長曰隱為于偽翻)上黨守任敖嘗為沛獄吏有徳於
太后乃以為御史大夫(任敖沛人少為獄吏髙祖常避/吏吏繫吕后遇之不謹敖擊傷)
(主吕后吏/故后徳之)太后又追尊其父臨泗侯吕公為宣王兄周
吕令武侯澤為悼武王欲以王諸吕為漸(臨泗侯班表/以后父賜號)
(索隱曰應劭云周吕國也按周及吕皆國名濟隂有吕/都縣晉灼曰吕縣名以為侯國予據班志吕縣屬楚國)
(令武/諡也)春正月除三族罪妖言令(秦為威虐罪之重者戮/及三族過誤之語以為)
(妖言故/皆除之)　夏四月魯元公主薨封公主子張偃為魯王
諡公主曰魯元太后　辛卯封所名孝惠子山為襄城
侯(班志襄城縣/屬潁川郡)朝為軹侯(軹縣屬/河内郡)武為壺闗侯(壺闗縣/屬上黨)
(郡/)太后欲王吕氏乃先立所名孝惠子彊為淮陽王不
疑為恒山王(恵帝元年淮陽王友徙王趙今以封彊恒/山郡本屬趙國今割以封不疑恒户登翻)
使大謁者張釋風大臣(風讀曰諷漢書恵景間侯者表/及匈奴傳皆作澤史記吕后本)
(紀八年中大謁者張釋漢書紀作釋卿恩澤侯表及周/勃傳皆云張釋顔師古註曰荆燕吳傳云張擇今從史)
(記吕后本紀/漢書恩澤侯)大臣乃請立悼武王長子酈侯台為吕王
(蘇林曰台音胞胎之台索隱曰鄭鄒並音怡史考異曰/漢書外戚矦表及髙五王傳皆作鄜矦今從  記本紀)
(功臣/矦表)割齊之濟南郡為吕國(濟子/禮翻)五月丙申趙王宫叢
臺災(劉昭志趙國邯/鄲縣有叢臺)　秋桃李華
二年冬十一月吕肅王台薨(元考異曰史記本紀髙后/  年立孝恵子不疑為恒)
(山王吕台為吕王二年恒山王薨十一月吕王台薨年/表二人皆以元年薨漢書本紀元年立不疑吕台産禄)
(通為王二年不疑薨年表元年不疑及吕台為王二年/皆薨盖史記年表薨字應在二年誤書於元年耳其實)
(二人皆以二年薨漢書本/紀云産禄通為王亦誤也)　春正月乙卯地震羌道武
都道山崩(羌道班志縣蜀隴西郡武都時為縣/漢志縣雜蠻夷曰道武帝置武都郡)　夏五
月丙申封楚元王子郢客為上邳侯齊悼恵王子章為
朱虚侯(班志東海下邳縣應劭曰邳在薛其後徙此故/曰下邳臣瓚曰有上邳故曰下邳師古曰瓚説)
(是也班志朱虚縣屬琅邪郡括地志朱虛故城在青州/臨朐縣東六十里漢朱虚也十三州志丹朱遊故虛故)
(云朱虚也虚猶丘也朱猶丹也索隱虚音墟表考/異曰史記髙后紀在元年今從漢書王子矦)令入
宿衛又以吕禄女妻章(妻千/細翻)六月丙戌晦日有食之
秋七月恒山哀王不疑薨(恒户/登翻)行八銖錢(應劭曰本秦/錢質如周錢)
(文曰半兩重如其文即八銖也漢以其太重更鑄莢錢/今民間名榆莢錢是也民患其太輕至是復行八銖錢)
　癸丑立襄成侯山為恒山王更名義(更工/衡翻)
三年夏江水漢水溢流四千餘家(班志江水出蜀郡湔/氐道徼外㟭山東南)
(至江都入海禹貢嶓冢導漾東流為漢孔安國註曰泉/始出山為漾水東南流為沔水至漢中東行為漢水班)
(志隴西氐道縣禹貢漾水所出至武都為漢又於武都/註曰東漢水受氐道水一名沔過江夏謂之夏水入江)
(又漢中郡有沔陽縣如淳註曰此方人謂漢水為沔水/師古曰漢上曰沔水經則以為沔漾異源漾出隴西氐)
(道嶓冢山東至武都沮縣為漢水其流東南厯白水葭/萌又東南過巴郡閬中至江津縣而入於江涪水注之)
(庾仲雍所謂内水者也沔水出武都沮縣東狼谷中一/名沮水東逕漢中郡沔陽南鄭成固等縣又東逕西城)
(錫縣又東逕南郡襄陽中廬即宜城郡當陽縣又東逕/江夏雲杜縣又南至沙羨縣入江予據禹貢導漾東流)
(為漢又東為滄浪之水過三澨至大别南入於江則漢/水源出於漾據水經則漾會於涪沔入於江所出異源)
(所入異派據班志則漾出隴西氐道至武都為漢水而/東漢水受氐道水通謂之沔過江夏而入于江則漾沔)
(似合為一矣然又言沮水出沮縣南至沙羨入江/與水經所謂沔水即沮水説似不合而實合也)　秋
星晝見(見賢/遍翻)　伊水洛水溢流千六百餘家(班志伊水/出𢎞農郡)
(熊耳山東北入洛水水經伊水出南陽縣荀渠山酈道/元註即麓大同陵巒牙别耳又班志洛水出𢎞農上洛)
(縣東北至河/南鞏縣入河)汝水溢流八百餘家(應劭曰汝水出𢎞農/縣入淮水經汝水出)
(南陽魯陽縣之大孟山東南逕潁川之郏定/陵郾又東南過汝南之上蔡平輿南入於淮)
四年春二月癸未立所名孝恵子太為昌平侯(班志昌/平縣屬)
(上谷/郡)　夏四月丙申太后封女弟􁂆為臨光侯(􁂆音/須)少
帝寖長自知非皇后子(惠帝張皇后魯元公主之女太/后以其無子使陽為有身取後)
(宫美人子名之而殺其母少帝及/義朝彊不疑皆是也長知兩翻)乃出言曰后安能殺
吾母而名我我壯即為變太后聞之幽之永巷中言帝
病左右莫得見太后語羣臣曰(語牛/倨翻)今皇帝病久不已
失惑昏亂不能繼嗣治天下(治直/之翻)其代之羣臣皆頓首
言皇太后為天下齊民計所以安宗廟社稷甚深羣臣
頓首奉詔遂廢帝幽殺之五月丙辰立恒山王義為帝
更名曰𢎞(更工/衡翻)不稱元年以太后制天下事故也以軹
侯朝為恒山王(恒户/登翻)是嵗以平陽侯曹窋為御史大夫
(窋張/律翻)有司請禁南越闗市鐵器(漢於邉闗與蠻夷/通市謂之闗市)南越
王佗曰髙帝立我通使物今髙后聽讒臣别異蠻夷隔
絶器物此必長沙王計欲倚中國擊滅南越而并王之
自為功也(使疏吏翻别彼列/翻并王于况翻)
五年春佗自稱南越武帝(韋眧曰生以武為號不稽古/也師古曰此説非也湯曰吾)
(武甚自號曰武王佗言武帝亦猶是耳何謂其不稽古/乎貢父曰顔雖引成湯之言然未知湯自號武王乎聖)
(人者人與之名耳詩謂湯為武王亦猶書/謂文王為寧王耳史記之言未可信也)發兵攻長沙
敗數縣而去(敗補/邁翻)　秋八月淮陽懐王彊薨以壺闗侯
武為淮陽王九月發河東上黨騎屯北地　初令戍卒
嵗更(秦虐用其民南戍五嶺北築長城戌卒連年不/歸而死者多矣至此始令一嵗而更更工衡翻)
六年冬十月太后以吕王嘉居處驕恣廢之(嘉台之子/也二年台)
(薨嘉嗣處/昌吕翻)十一月立肅王弟産為吕王(台諡/曰肅)　春星晝
見(見賢/遍翻)　夏四月丁酉赦天下　封朱虚侯章弟興居
為東牟侯(班志東牟縣屬東萊郡賢曰東/牟故城在今萊州文登縣西北)亦入宿衛
匈奴寇狄道攻阿陽(班志狄道縣屬隴西/郡阿陽縣屬天水郡)行五分錢(應/劭)
(曰所謂/莢錢者)宣平侯張敖卒(在考異曰史記吕后本紀敖卒/  明年六月按史記功臣表髙)
(后六年敖卒漢書功臣表敖以髙/祖九年封十七年薨盖本紀之誤)賜諡曰魯元王(張敖/本嗣)
(父耳爵為趙王貫髙之謀發敖廢為宣平矦仍尚魯元/公主及惠帝之世齊悼恵王獻城陽郡以奉魯元敖之)
(卒也因公主而/賜諡曰魯元王)
七年冬十二月匈奴寇狄道畧二千餘人　春正月太
后召趙幽王友(恵帝元年友自/淮陽徙王趙)友以諸吕女為后弗愛
愛他姬諸吕女怒去讒之於太后曰王言吕氏安得王
太后百嵗後吾必擊之太后以故召趙王趙王至置邸
不得見(言置之趙邸也師古曰郡國朝宿之舍在京/師者率名邸邸至也言所歸至也邸丁禮翻)令
衛圍守之弗與食其羣臣或竊饋輒捕論之(捕其饋者/以罪論之)
丁丑趙王餓死以民禮𦵏之長安民冢次　己丑日食
晝晦太后惡之謂左右曰此為我也(惡烏路翻為于/偽翻下為之同)
二月徙梁王恢為趙王吕王産為梁王梁王不之國為
帝太傅　秋七月丁巳立平昌侯太為濟川王(四年封/太為昌)
(平侯班表亦作昌平此誤以平字在上濟川即濟南濟/北之地盖割齊封之時太年幼未嘗之國濟子禮翻)
　吕􁂆女為將軍營陵侯劉澤妻(班志營陵縣屬北海/郡或曰營丘應劭曰)
(師尚父封於營丘陵亦丘也臣瓉曰營丘即臨淄營陵/春秋謂之縁陵師古曰臨菑營陵皆故營丘地括地志)
(營陵故城在青州/北海縣南三十里)澤者髙祖從祖昆弟也(從才用翻/下后從同)齊
人田生為之説大謁者張卿曰(張卿即前大謁者/張釋也説式芮翻)諸吕
之王也諸大臣未大服今營陵侯澤諸劉最長今卿言太
后王之(長知兩翻/王于况翻)吕氏王益固矣張卿入言太后太后
然之乃割齊之琅邪郡封澤為琅邪王(秦滅齊以瀕海/之地置琅邪郡)
(漢因之風考異曰史記世家漢書列傳皆云田生先説/張卿令  大臣立吕産為吕王然後説令王澤按太后)
(自以吕王嘉驕恣廢之以産代為吕王非始封於/吕又諸吕之王已久何必待田生之謀以此不取)趙王
恢之徙趙心懐不樂(樂音/洛)太后以吕産女為王后王后
從官皆諸吕擅權微伺趙王(從才/用翻)趙王不得自恣王有
所愛姬王后使人酖殺之六月王不勝悲憤自殺(勝音/升)
太后聞之以為王用婦人棄宗廟禮(諸侯王有國所以/奉宗廟也今恢以)
(愛姬之故至於自殺/故以棄宗廟禮罪之)廢其嗣是時諸吕擅權用事朱虚
侯章年二十有氣力忿劉氏不得職嘗入侍太后燕飲
太后令章為酒吏章自請曰臣將種也(將即亮翻種章/勇翻下其種同)
請得以軍法行酒太后曰可酒酣章請為耕田歌太后
許之章曰深耕穊種立苗欲疏非其種者鋤而去之(師/古)
(曰穊稠也穊種言多生子孫也疏立者四散置之令為/藩輔也非其種者鋤而去之以斥諸吕也穊音冀去羌)
(吕/翻)太后黙然頃之諸吕有一人醉亡酒章追拔劒斬之
而還報曰有亡酒一人臣謹行法斬之(師古曰亡酒避/酒而逃亡也)
太后左右皆大驚業已許其軍法無以罪也因罷自是
之後諸吕憚朱虚侯雖大臣皆依朱虛侯劉氏為益彊
(為于偽翻/下因為同)陳平患諸吕力不能制恐禍及己嘗燕居深
念(師古曰以國家不安/故靜居獨慮其方䇿)陸賈往直入坐而陳丞相不見
(師古曰言不因門人將命而徑自入/座平方深思不覺其至坐徂卧翻)陸生曰何念之深
也陳平曰生揣我何念(揣初委/翻度也)陸生曰足下極富貴無
欲矣然有憂念不過患諸吕少主耳陳平曰然為之奈
何陸生曰天下安注意相天下危注意將將相和調則
士豫附(師古曰豫素也/余謂豫順也)天下雖有變權不分為社稷計
在兩君掌握耳臣嘗欲謂太尉絳侯絳侯與我戲易吾
言(謂告語也言絳侯素與之戲狎輕易其言也/周勃封絳侯班志絳縣屬河東郡晉之舊都)君何不
交驩太尉深相結因為陳平畫吕氏數事陳平用其計
乃以五百金為絳侯夀厚具樂飲(師古曰厚為其具而/與太尉樂飲樂音洛)
太尉報亦如之兩人深相結吕氏謀益衰陳平以奴婢
百人車馬五十乗錢五百萬遺陸生為飲食費(遺于/季翻)太
后使使吿代王(髙祖七年立/子恒為代王)欲徙王趙(王于/况翻)代王謝之
願守代邊太后乃立兄子吕禄為趙王追尊禄父建成
康侯釋之為趙昭王　九月燕靈王建薨有美人子太
后使人殺之國除(髙祖初封盧綰於燕綰入匈奴乃立/建為燕王美人子美人所生之子也)
遣隆慮侯周竈將兵擊南越(班志隆慮縣屬河内郡至/後漢避殤帝諱改曰林慮)
(慮音/閭)
八年冬十月辛丑立吕肅王子東平侯通為燕王(東平/地名)
(在濟東宣帝甘露/二年為東平國)封通弟莊為東平侯　三月太后袚
還過軹道(師古曰袚者除惡之/祭袚音廢又敷勿翻)見物如蒼犬撠太后掖
(師古曰撠謂拘持之也撠/音㦸拘居足翻掖與腋同)忽不復見卜之云趙王如意
為祟(祟雖遂翻神/禍也鬼厲也)太后遂病掖傷太后為外孫魯王偃
年少孤弱(偃張敖子/為于偽翻)夏四月丁酉封張敖前姬兩子侈
為新都侯(班志新都縣/屬南陽郡)夀為樂昌侯(徐廣曰樂昌今細/陽之池陽鄉余據)
(班志細陽縣屬汝南郡又東郡有樂昌縣今考異曰/史記恵景間侯者表新都作信都夀作受  從本紀)以
輔魯王又封中大謁者張釋為建陵侯(如淳曰灌嬰為/中謁者後常以)
(閹人為之諸官加中者多閹/人也班志建陵縣屬東海郡)以其勸王諸吕賞之也
江漢水溢流萬餘家　秋七月太后病甚乃令趙王禄
為上將軍居北軍吕王産居南軍(班表中壘校尉掌北/軍壘門外又有中尉)
(掌徼循京師屬官有中壘寺互等令丞至後漢始置北/軍中候掌監五營劉昭註曰舊有中壘校尉領北軍營)
(壘之事中興省中壘但置中候以監五營又據班表中/壘以下八校尉皆武帝置意者武帝以前北軍屬中尉)
(故領中壘令丞等官南軍盖衛尉所統班表衛尉掌宫/門衛屯兵周勃之入北軍也尚有南軍乃先使曹窋告)
(衛尉毋入吕産殿門然後使朱虚侯逐産殺之/未央宫郎中府吏廁中以此知南軍屬衛尉也)太后誡
產禄曰吕氏之王大臣弗平我即崩帝年少大臣恐為
變必據兵衛宫慎毋送喪為人所制辛巳太后崩遺詔
大赦天下以吕王產為相國以吕禄女為帝后髙后已
𦵏以左丞相審食其為帝太傅(八考異曰史記將相表/  年七月辛巳食其為)
(太傅九月丙戌復為丞相後九月免漢書公卿表七年/七月辛巳食其為太傅八年九月復為丞相後九月免)
(以長厯推之八年七月無辛巳九月無丙戌閏月羣臣/代邸上議無食其名二表皆誤今從史記本紀免相在)
(此月本紀又云八月壬戌/食其復為左丞相亦誤)　諸吕欲為亂畏大臣絳灌
等未敢發朱虚侯以吕禄女為婦故知其謀乃隂令人
吿其兄齊王欲令發兵西朱虚侯東牟侯為内應以誅
諸吕立齊王為帝齊王乃與其舅駟鈞郎中令祝午中
尉魏勃隂謀發兵齊相召平弗聽(班表諸侯王髙祖初/置有太傅輔王内史)
(治國民中尉掌武職丞相統衆官如漢朝景帝中五年/令諸侯王不得復治國天子為置吏改丞相曰相武帝)
(分漢内史為左右後又更右為京兆尹左為馮翊中尉/為執金吾郎中令為光禄勲故王國如故損其郎中令)
(秩千石改太僕曰僕秩亦千石成帝綏和元年更令相/治民如郡太守中尉如郡都尉康曰廣陵人召平與東)
(陵侯召平及此召平凡三人此召平之子奴以平死事/封黎侯見功臣表召與邵同姓譜駟鄭七穆駟氏之後)
(祝周武王封黄帝之/後於祝後以為氏)八月丙午齊王欲使人誅相相聞
之乃發卒衛王宫魏勃紿邵平曰王欲發兵非有漢虎
符驗也(應劭曰銅虎符第一至第五國家當發兵遣使/者至郡合符符合乃聽受之張晏曰符以代古)
(之圭璋從簡易也予據史記文帝紀三年九月初與郡/國守相為銅虎符既有初字則前乎文帝之時當未有)
(銅虎符也召平魏勃事在三年之前何縁有虎符發兵/班史于文紀三年只書初與郡守為銅虎符汰去國相)
(二字温公則但書勃語於此而/文紀不復書豈亦有疑於此邪)而相君圍王固善勃請
為君將兵衛王(為于/偽翻)召平信之勃既將兵遂圍相府召
平自殺於是齊王以駟鈞為相魏勃為將軍祝午為内
史悉發國中兵使祝午東詐琅邪王曰(琅邪王劉澤也/三年割齊琅邪)
(封/之)吕氏作亂齊王發兵欲西誅之齊王自以年少不習
兵革之事願舉國委大王大王自髙帝將也(言澤自髙/帝時為將)
請大王幸之臨菑見齊王計事(臨菑即古營/丘齊國所都)琅邪王信
之西馳見齊王齊王因留琅邪王而使祝午盡發琅邪
國兵并將之(與考異曰史記澤世家漢書傳皆以為澤/  齊王合謀盖誤今從史記吕后本紀齊)
(王世家漢書吕/后紀齊王傳)琅邪王説齊王曰大王髙皇帝適長孫
也當立(適讀曰嫡齊王襄悼恵王之子/髙帝之長孫也長知兩翻下同)今諸大臣狐疑
未有所定而澤於劉氏㝡為長年大臣固待澤決計今
大王留臣無為也不如使我入闗計事齊王以為然乃
益具車送琅邪王琅邪王既行齊遂舉兵西攻濟南(濟/南)
(本屬齊元年割以封/吕台台卒產嗣封)遺諸侯王書(遺于/季翻)陳諸吕之罪欲
舉兵誅之相國吕產等聞之乃遣潁隂侯灌嬰將兵擊
之(班志潁隂縣/屬潁川郡)灌嬰至滎陽謀曰諸吕擁兵闗中欲危
劉氏而自立今我破齊還報此益吕氏之資也乃留屯
滎陽使使諭齊王及諸侯與連和以待吕氏變共誅之
齊王聞之乃還兵西界待約吕禄吕產欲作亂内憚絳
侯朱虚等外畏齊楚兵又恐灌嬰畔之欲待灌嬰兵與
齊合而發猶豫未決當是時濟川王太淮陽王武常山
王朝及魯王張偃皆年少未之國居長安趙王禄梁王
產各將兵居南北軍皆吕氏之人也列侯羣臣莫自堅
其命太尉絳侯勃不得主兵曲周侯酈商老病(班志曲/周縣屬)
(廣平/國)其子寄與吕禄善絳侯乃與丞相陳平謀使人刼
酈商令其子寄往紿説吕禄曰髙帝與吕后共定天下
劉氏所立九王(楚王交髙祖弟代王恒淮南王長髙祖/子吳王濞髙祖姪琅邪王澤劉氏疏屬)
(齊王襄髙祖孫常山王朝淮陽王/武濟川王太恵帝子説式芮翻)吕氏所立三王(梁王/吕產)
(趙王吕禄燕/王吕通也)皆大臣之議事已布吿諸侯皆以為宜今
太后崩帝少而足下佩趙王印不急之國守藩乃為上
將將兵留此為大臣諸侯所疑足下何不歸將印以兵
屬太尉(屬之欲/翻下同)請梁王歸相國印與大臣盟而之國齊
兵必罷大臣得安足下髙枕而王千里此萬世之利也
(而王于/况翻)吕禄信然其計欲以兵屬太尉使人報吕產及
諸吕老人或以為便或曰不便計猶豫未有所決吕禄
信酈寄時與出游獵過其姑吕嬃􁂆大怒曰(􁂆吕后之/妹樊噲之)
(妻於禄姑也/過工禾翻)若為將而棄軍吕氏今無處矣乃悉出珠
玉寳器散堂下曰毋為他人守也九月庚申旦(曰考異/  史記)
(本紀八月庚申旦上有八月丙午漢書髙后紀亦/云八月庚申今以長厯推之下八月當為九月)平陽
侯窋行御史大夫事見相國產計事郎中令賈夀使從
齊來(姓譜周康王封唐叔虞少子公明於賈城子孫以/國為氏又晉大夫賈季食邑于賈其後以邑為氏)
因數產曰王不早之國今雖欲行尚可得邪(數所/具翻)具以
灌嬰與齊楚合從欲誅諸吕吿產(師古曰齊楚俱在山/東連兵西鄉欲誅諸)
(吕亦猶六國為從以敵秦/故謂之合從也從子容翻)且趣產急入宫(趣讀/曰促)平陽侯
頗聞其語馳吿丞相太尉太尉欲入北軍不得入襄平
侯紀通尚符節乃令持節矯内太尉北軍(班志襄平縣/屬遼東郡張)
(晏曰紀通紀信子也尚主也今符節令也晉灼曰紀信/焚死不見其後功臣表云通紀成之子以成死事故封)
(矦貢父曰漢祖以善用人得天下豈忘紀信之功哉疑/成者即信之一名也通尚符節故使持節矯以帝命内)
(勃北軍内/讀曰納)太尉復令酈寄與典客劉揭先説吕禄曰(復/扶)
(又翻班志典客秦官掌諸侯歸義蠻夷景帝中六年/更名大行令武帝太初元年更名大鴻臚掲音竭)帝
使太尉守北軍欲足下之國急歸將印辭去不然禍且
起吕禄以為酈况不欺己遂解印屬典客而以兵授太
尉太尉至軍吕禄已去太尉入軍門行令軍中曰為吕
氏右袒為劉氏左袒(師古曰袒者脱衣袖而肉袒也左/右袒者偏脱其一耳袒徒旱翻鄭)
(氏注覲禮云凡為禮事者/左袒若請罪待刑則右袒)軍中皆左袒太尉遂將北軍
然尚有南軍丞相平乃召朱虚侯章佐太尉太尉令朱
虚侯監軍門(監古/銜翻)令平陽侯吿衛尉毋入相國產殿門
(衛尉掌宫門衛屯兵平陽侯時為御史大/夫盖將丞相之命以告衛尉使毋納產也)吕産不知吕
禄已去北軍乃入未央宫欲為亂至殿門弗得入徘徊
往來平陽侯恐弗勝馳語太尉(語牛/倨翻)太尉尚恐不勝諸
吕未敢公言誅之乃謂朱虚侯曰急入宫衛帝朱虚侯
請卒太尉予卒千餘人(予讀/曰與)入未央宫門見產廷中日
餔時(申時食為餔/餔奔謨翻)遂擊産産走天風大起以故其從官
亂莫敢鬬逐産殺之郎中府吏廁中(如淳曰郎中令掌/宫殿門户故府在)
(宫中從/才用翻)朱虚侯已殺産帝命謁者持節勞朱虛侯(勞力/到翻)
朱虚侯欲奪其節謁者不肯朱虚侯則從與載因節信
馳走(師古曰因謁者所持之節用為信也章與/謁者同車故為門者所信得入長樂宫)斬長樂
衛尉吕更始(更工/衡翻)還馳入北軍報太尉太尉起拜賀朱
虚侯曰所患獨吕産今已誅天下定矣遂遣人分部悉
捕諸吕男女無少長皆斬之(分扶/問翻)辛酉捕斬吕禄而笞
殺吕􁂆使人誅燕王吕通而廢魯王張偃戊辰徙濟川
王王梁(吕産既誅故/徙太王梁)遣朱虚侯章以誅諸吕事吿齊王
令罷兵灌嬰在滎陽聞魏勃本教齊王舉兵使使召魏
勃至責問之勃曰失火之家豈暇先言丈人而後救火
乎因退立股戰而栗(師古曰言以社稷將危故舉兵而/正之不暇待有詔命也股脚也戰)
(者懼之甚也/栗與慄同)恐不能言者終無他語灌將軍熟視笑曰
人謂魏勃勇妄庸人耳何能為乎乃罷魏勃灌嬰兵亦
罷滎陽歸
　班固贊曰孝文時天下以酈寄為賣友(言寄與禄友/善詭説之出)
　(游因奪其兵而誅/之是寄賣友也)夫賣友者謂見利而忘義也若寄
　父為功臣而又執刼雖摧吕禄以安社稷誼存君親
　可也(師古曰周勃刼其父令其子行説予謂刼者刼/質也盖刼寄父商為質諭以不行説禄將殺之)
　(也盖當時皆以寄為賣友故固發明父子朋友/各有其倫為人臣子者當知所緩急先後也)
諸大臣相與隂謀曰少帝及梁淮陽恒山王皆非真孝
恵子也吕后以計詐名他人子殺其母養後宫令孝恵
子之立以為後及諸王以彊吕氏今皆已夷滅諸吕而
所立即長用事吾屬無類矣(長知兩/翻下同)不如視諸王㝡賢
者立之或言齊王髙帝長孫可立也大臣皆曰吕氏以
外家惡而幾危宗廟亂功臣(幾居/衣翻)今齊王舅駟鈞虎而
冠(言駟鈞惡戾/如虎而著冠)即立齊王復為吕氏矣代王方今髙帝
見子㝡長仁孝寛厚太后家薄氏謹良(言髙帝見在諸/子惟代王為㝡)
(長也見賢遍翻代王髙帝姬薄氏所生薄/姓戰國已有之風俗通衛有賢人薄疑)且立長固順
况以仁孝聞天下乎乃相與共隂使人召代王代王問
左右郎中令張武等曰漢大臣皆故髙帝時大將習兵
多謀詐此其屬意非止此也(師古曰言常有異志也屬/意猶言注意也屬音之欲)
(翻/)特畏髙帝吕太后威耳今已誅諸吕新啑血京師(索/隱)
(曰漢書作喋音跕下牒翻陳湯杜業皆言喋血無盟㰱/事廣雅曰喋履也予據類篇啑字有色甲色洽二翻既)
(從啑字音義當與㰱同若從喋字則有履之義公羊/傳曰京大也師衆也天子之居必以衆大之詞言之)此
以迎大王為名實不可信願大王稱疾母往以觀其變
中尉宋昌進曰羣臣之議皆非也夫秦失其政諸侯豪
傑並起人人自以為得之者以萬數然卒踐天子之位
者劉氏也(卒子恤/翻下同)天下絶望一矣髙帝封王子弟地犬
牙相制此所謂磐石之宗也(師古曰言地形如犬之牙/交而相入也石大而下平)
(磐據地面不可得而移動/故以為喻也王于况翻)天下服其彊二矣漢興除秦
苛政約法令施徳惠人人自安難動揺三矣夫以吕太
后之嚴立諸吕為三王擅權専制然而太尉以一節入
北軍一呼(呼火/故翻)士皆左袒為劉氏叛諸吕卒以滅之此
乃天授非人力也今大臣雖欲為變百姓弗為使(為于/偽翻)
(使如/字)其黨寧能専一邪方今内有朱虚東牟之親外畏
吳楚淮陽琅邪齊代之彊(淮陽史記作/淮南當從之)方今髙帝子獨
淮南王與大王大王又長(長知/兩翻)賢聖仁孝聞於天下(聞/音)
(問/)故大臣因天下之心而欲迎立大王大王勿疑也代
王報太后計之猶豫未定卜之兆得大横(應劭曰龜曰/兆筮曰卦卜)
(者以荆灼龜/文正横也)占曰大横庚庚余為天王夏啟以光(服䖍/曰庚)
(庚横貌李竒曰庚庚其繇文也占謂其繇也張晏曰先/是五帝官天下老則嬗賢至夏啟始傳嗣能光先君之)
(業文帝亦襲父迹言似啟也師古曰繇丈救翻本作籕/籕書也謂讀卜詞孔頴達曰兆者龜之舋坼繇者卜之)
(文/詞)代王曰寡人固已為王矣又何王卜人曰所謂天王
者乃天子也於是代王遣太后弟薄昭往見絳侯絳侯
等具為昭言所以迎立王意(為于/偽翻)薄昭還報曰信矣毋
可疑者(毋與/無通)代王乃笑謂宋昌曰果如公言乃命宋昌
參乗(師古曰戎事則稱車右其餘則曰參乗/參者三也盖取三人為義乗繩證翻)張武等六
人乗傳從詣長安至髙陵休止(傳株戀翻班志髙陵縣/屬左馮翊括地志髙陵)
(故城在雍州髙陵縣/西一里從才用翻)而使宋昌先馳之長安觀變昌至
渭橋(蘇林曰渭橋在長安北三里索隱曰咸陽宫在渭/北興樂宫在渭南秦昭王通兩宫之間作渭橋長)
(三百八十步闗中記云石柱以/北屬扶風石柱以南屬京兆)丞相以下皆迎昌還報
代王馳至渭橋羣臣拜謁稱臣代王下車答拜太尉勃
進曰願請間(包愷曰間音閑言欲向空閑處師古曰間/容也猶今言中間也請容暇之頃當有所)
(陳不欲於衆中顯/論也他皆類此)宋昌曰所言公公言之所言私王者
無私太尉乃跪上天子璽符(上時/掌翻)代王謝曰至代邸而
議之後九月己酉晦代王至長安舍代邸羣臣從至邸
丞相陳平等皆再拜言曰子𢎞等皆非孝恵子不當奉
宗廟大王髙帝長子宜為嗣(長知/兩翻)願大王即天子位代
王西鄉讓者三南鄉讓者再(如淳曰讓羣臣也或曰賓/主位東西面君臣位南北)
(面故西鄉坐三讓不受羣臣猶稱宜乃更南鄉坐示變/即君位之漸也余謂如説以代王南鄉坐為即君位之)
(漸恐非代王所以再讓之意盖王入代邸而漢廷羣臣/繼至王以賓主禮接之故西鄉羣臣勸進王凡三讓羣)
(臣遂扶王正南面之位王又讓者再則南鄉非王之得/已也羣臣扶之使南鄉耳遽以為南鄉坐可乎鄉讀曰)
(嚮/)遂即天子位羣臣以禮次侍東牟侯興居曰誅吕氏
臣無功請得除宫(除宫清宫也應劭曰舊典天子行幸/所至必遣靜室令先按行清淨殿中)
(以備非常余謂此時羣臣雖奉帝即/位而少帝猶居禁中盖有所屏除也)乃與太僕汝隂侯
滕公入宫前謂少帝曰足下非劉氏子不當立乃顧麾
左右執㦸者掊兵罷去(掊芳遇翻類/篇曰頓也)有數人不肯去兵
宦者令張釋諭吿亦去兵(班表宦者令屬少府張釋即/大謁者封建陵侯者釋本宦)
(者故兼是官/去羌吕翻)滕公乃召乗輿車載少帝出(康曰天子以/天下為家不)
(以宫室為常處當乗輿以行天下故託乗輿言余謂康/説乗輿本不與古義相悖但此所謂乗輿車不當以此)
(解之漢乗輿之制輪朱班重牙貳轂兩轄金薄繆龍為/輿倚較文虎伏軾龍首銜軛左右吉陽筩鸞雀立衡􁏡)
(文畫輈羽盖華蚤建大旗十二斿畫日月升龍駕六馬/象鑣鏤錫金鍐方釳插翟尾朱兼繁纓赤罽易茸金就)
(十有二左纛以犛牛尾為之在左騑馬軛上大如斗此/即法駕文帝已立少帝安得乗此出宫乎沈約禮志云)
(魏晉御小出多乗輿車輿車今之小輿滕公職為太僕/與東牟侯除宫亦無縁召乗輿金根以載少帝意者此)
(輿車盖天子常所乗輿/車即魏晉間小輿也)少帝曰欲將我安之乎滕公曰
出就舍舍少府乃奉天子法駕迎代王於邸(漢官儀天/子鹵簿有)
(大駕法駕小駕大駕公卿奉引大將軍驂乘屬車八十/一乗法駕公卿不在鹵簿中惟京兆尹執金吾長安令)
(奉引侍中驂乗屬車三十六乗蔡邕曰法駕乗金根車/駕六馬有五時副車駕四馬侍中驂乗屬車三十六乗)
(沈約禮志漢制乗輿金根車輪皆朱班重轂兩轄飛軨/轂外復有轂施轄其外復設轄銅貫其中飛軨以赤油)
(為之廣八寸長注地繫軸頭謂之飛軨金金薄繆龍為/輿倚較較在箱上􁏡文畫藩藩箱也文虎伏軾鸞雀立)
(衡􁏡文畫轅翠羽盖黄裏所謂黄屋也金華施橑末建/太常十二斿畫日月升龍駕六黒馬施十二鸞金為义)
(髦插以翟尾又加左纛所謂左纛輿也路如周玉路之/制應劭漢官鹵簿圗乗輿大駕則御鳯凰車以金根為)
(副又五色安車五色文車各五乗建龍旗駕四車施八/鸞餘如金根之制猶周金路也車各如方色所謂五時)
(副車白馬者朱其鬛安車者坐乗又有建華盖九重甘/泉鹵簿者道車五乗斿車九乗在乗輿車前又有象車)
(㝡在前試橋道宋明帝時建安王休仁議曰秦改周輅/制為金根通以金薄周匝四面漢魏二晉因循莫改)
報曰宫謹除代王即夕入未央宫有謁者十人持㦸衛
端門(郎謁者皆執㦸以宿衛宫殿前所書少帝左右執/㦸者亦中郎郎中謁者之官也端門未央宫前殿)
(之正南/門也)曰天子在也足下何為者而入代王乃謂太尉
太尉往諭謁者十人皆掊兵而去代王遂入夜拜宋昌
為衛將軍(班表前後左右將軍皆周末官秦因之漢不/常置蔡質漢儀漢興置大將軍驃騎將軍位)
(次丞相車騎將軍衛將軍左右前後將軍皆金紫位次/上卿余據大將軍始於灌嬰驃騎車騎左右前後將軍)
(景武之後方有其官/衛將軍則始置於此)鎮撫南北軍以張武為郎中令行
殿中(行謂案行也/行下更翻)有司分部誅滅梁淮陽恒山王及少
帝於邸(分扶/問翻)文帝還坐前殿夜下詔書赦天下
　　太宗孝文皇帝上(荀悦曰諱恒之字曰常髙祖中/子也母曰薄姬禮祖有功而宗)
　　　(有徳漢之子孫以為功莫盛於髙帝故為帝者/太祖之廟徳莫盛於文帝故為帝者太宗之廟)
　　　(自唐以來諸帝廟號莫不稱宗而/此義泯矣諡法經緯天地曰文)
元年冬十月庚戌徙琅邪王澤為燕王封趙幽王子遂
為趙王(澤以吕后七年自營陵侯封琅邪王齊王起兵/誅諸吕澤失國西至京師與大臣共立帝以功)
(徙封燕王趙王友幽死於吕后七年徙梁王恢王趙恢/尋以逼死以其國封吕禄禄誅乃復封友長子遂為趙)
(王/)　陳平謝病上問之平曰髙祖時勃功不如臣及誅
諸吕臣功亦不如勃願以右丞相讓勃十一月辛巳上
徙平為左丞相太尉勃為右丞相大將軍灌嬰為太尉
諸吕所奪齊楚故地皆復與之(吕后封吕台為吕王得/梁地奪齊楚之地以傅)
(益/之)　論誅諸吕功右丞相勃以下益户賜金各有差絳
侯朝罷趨出意得甚上禮之恭常目送之(上禮勃恭甚/其罷朝也常)
(目送之待其既出然後肆/體自如朝直遥翻下同)郎中安陵袁盎諫曰(安陵屬/右扶風)
(恵帝所起陵邑按姓譜轅袁爰三姓皆出陳轅濤/塗之後按史記作爰盎漢書作袁盎則袁爰通也)諸吕
悖逆大臣相與共誅之(悖蒲/内翻)是時丞相為太尉本兵柄
適㑹其成功今丞相如有驕主色(如似/也)陛下謙讓臣主
失禮竊為陛下弗取也(為于偽/翻下同)後朝上益莊丞相益畏
　十二月詔曰法者治之正也(治直/吏翻)今犯法已論而使
無罪之父母妻子同産坐之及為收帑朕甚不取其除
收帑諸相坐律令(應劭曰帑子也秦法一人有罪/并坐其室家今除此律帑音奴)　春
正月有司請蚤建太子上曰朕既不徳縱不能博求天
下賢聖有徳之人而禪天下焉而曰豫建太子是重吾
不徳也其安之(師古曰重謂増益也安猶徐也言/不宜汲汲耳重直用翻他皆類此)有司
曰豫建太子所以重宗廟社稷不忘天下也上曰楚王
季父也吳王兄也淮南王弟也豈不豫哉今不選舉焉
而曰必子人其以朕為忘賢有徳者而専於子非所以
優天下也有司固請曰古者殷周有國治安皆千餘嵗
用此道也(師古曰所以能爾者以承/嗣相傳故也治直吏翻)立嗣必子所從来
逺矣髙帝平天下為太祖子孫繼嗣世世不絶今釋宜
建(釋舍也宜/建謂嗣也)而更選於諸侯及宗室非髙帝之志也更
議不宜(師古曰不/當更議)子啟㝡長(啟景帝名/長知兩翻)純厚慈仁請建
以為太子上乃許之　三月立太子母竇氏為皇后(春/秋)
(之法母以子貴風俗通夏帝相遭有窮氏之/難其妃方娠逃出自竇而生少康其後氏焉)皇后清河
觀津人(班志觀津縣屬信都國清河郡無觀津盖信都/清河本皆趙也景帝二年為廣川國四年為信)
(都郡而清河郡則髙帝置此在未分置之前故/繫之清河杜佑曰漢觀津縣在徳州蓨縣東北)有弟廣
國字少君幼為人所略賣傳十餘家(傳直/戀翻)聞竇后立乃
上書自陳召見驗問得實乃厚賜田宅金錢與兄長君
家於長安絳侯灌將軍等曰吾屬不死命乃且縣此兩
人(縣讀/曰懸)兩人所出微不可不為擇師傅賓客又復效吕
氏大事也於是乃選士之有節行者與居(為于偽翻/行下孟翻)竇
長君少君由此為退讓君子不敢以尊貴驕人(觀絳灌/所以處)
(二竇後世大臣以文義/自持者其智識及此乎)　詔振貸鰥寡孤獨窮困之人
(師古曰振起也為給貸之令其存立也諸振救振贍其/義皆同今流俗作字從具者非也自别有訓貸吐戴翻)
又令八十已上月賜米肉酒九十已上加賜帛絮賜物
當稟鬻米者(稟給也鬻讀曰/粥之六翻糜也)長吏閲視丞若尉致(師古/曰長)
(吏縣之令長也若者豫及之辭致者送至也或丞或尉/自致之也班表縣令長皆秦官掌治其縣萬户以上為)
(令秩千石至六百石減萬户為長秩五百石至三百石/皆有丞尉秩四百石至二百石是為長吏長知兩翻)
不滿九十嗇夫令史致(漢制十里一亭十亭一鄉鄉有/嗇夫職聽訟收賦税風俗通曰)
(嗇者省也夫賦也言消息百姓均其賦役又漢制縣長/吏百石以下有所謂斗食佐史漢官云斗食佐史即斗)
(食令/史)二千石遣都吏循行不稱者督之(蘇林曰取其都/吏有徳也如淳)
(曰律説都吏今督郵是也閑恵曉事即為文無害都吏/師古曰如説是其循行有不如詔意者二千石察視責)
(罰之行下孟/翻稱尺證翻)　楚元王交薨　夏四月齊楚地震二十
九山同日崩大水潰出　時有獻千里馬者帝曰鸞旗
在前(劉昭志乗輿大駕法駕前驅有九斿雲䍐鳯凰闟/㦸皮軒鸞旗皆大夫載鸞旗者編羽毛列繫幢旁)
(民或謂之雞翹非也胡廣曰鸞旗以銅作鸞鳥車衡/上與本志不同晉志曰鸞旗車駕四馬先輅所載也)屬
車在後(漢制大駕屬車八十一乗備千乗萬騎劉昭曰/古者諸侯貳車九乗秦滅六國兼其車服古大)
(駕屬車八十一乗法駕半之沈約曰/屬車皆皁盖黄裏師古曰屬之欲翻)吉行日五十里師
行三十里朕乗千里馬獨先安之於是還其馬與道里
費而下詔曰朕不受獻也其令四方毋求來獻　帝既
施恵天下諸侯四夷逺近驩洽乃脩代來功封宋昌為
壯武侯(班志壯武屬膠東國括地志壯武故城/在萊州即墨縣西六十里古萊夷之國)　帝益
明習國家事朝而問右丞相勃曰天下一嵗決獄幾何
(朝直/遥翻)勃謝不知又問一嵗錢穀入幾何勃又謝不知惶
愧汗出沾背上問左丞相平平曰有主者上曰主者謂
誰曰陛下即問決獄責廷尉(廷尉掌刑辟故/決獄當問之)問錢穀責
治粟内史(班表治粟内史秦官掌穀貨故錢穀出/入當問之武帝太初元年改為大司農)上曰
茍各有主者而君所主者何事也平謝曰陛下不知其
駑下(師古曰駑凡馬之稱非駿/者也故以自喻駑音奴)使待罪宰相宰相者上
佐天子理隂陽順四時下遂萬物之宜外鎮撫四夷諸
侯内親附百姓使卿大夫各得任其職焉帝乃稱善右
丞相大慚出而讓陳平曰君獨不素教我對陳平笑曰
君居其位不知其任邪且陛下即問長安中盜賊數君
欲彊對邪(彊其/兩翻)於是絳侯自知其能不如平逺矣居頃之
人或説勃曰君既誅諸吕立代王威震天下而君受厚
賞處尊位(説式芮翻/處昌吕翻)久之即禍及身矣勃亦自危乃謝
病請歸相印上許之秋八月辛未右丞相勃免左丞相
平専為丞相　初隆慮侯竈擊南越(事見髙/后七年)㑹暑濕士
卒大疫兵不能隃領(師古曰隃/與踰同)嵗餘髙后崩即罷兵趙
佗因此以兵威財物賂遺閩越西甌駱役屬焉(遺于季/翻下同)
(劉昫曰唐黨州古西甌所居也漢屬鬱林郡界駱越也/唐貴州鬱平縣古西甌駱越所居漢為鬱林廣鬱縣地)
(又潘州亦西甌駱越地漢合浦郡地也又髙州茂名縣/及鬱林軍亦古西甌之地宋白曰秦象林郡皆西甌地)
(師古曰西甌者即駱越也言西者以别東甌也廣州記/曰交趾有駱田仰潮水上下人食其田名為駱侯諸縣)
(自名為駱將銅印青綬即今之令後蜀王子將兵討駱/侯自稱為安陽王治封溪縣南越王尉佗攻破安陽王)
(令二使典主交趾九/真二郡即甌駱也)東西萬餘里乗黄屋左纛稱制與
中國侔帝乃為佗親冢在真定者置守邑(為于/偽翻)嵗時奉
祀召其昆弟尊官厚賜寵之復使陸賈使南越(復扶/又翻)賜
佗書曰朕髙皇帝側室之子也(師古曰言非/正嫡所生)棄外奉北
藩於代道里遼逺壅蔽樸愚未嘗致書髙皇帝棄羣臣
孝恵皇帝即世髙后自臨事不幸有疾諸吕為變賴功
臣之力誅之已畢朕以王侯吏不釋之故(孟康曰辭讓/帝位不見置)
(也/)不得不立今即位乃者聞王遺將軍隆慮侯書求親
昆弟請罷長沙兩將軍(佗真定人親昆弟皆在真定故/来求之吕后七年佗反攻長沙)
(故遣兩將軍屯於長/沙以備之遺于季翻)朕以王書罷將軍博陽侯(博陽齊/地髙祖)
(功臣表有博陽侯陳濞盖於此時/為將軍也索隱曰博陽縣在汝南)親昆弟在真定者已
遣人存問脩治先人冢(治直/之翻)前日聞王發兵於邊為寇
災不止當其時長沙苦之南郡尤甚雖王之國庸獨利
乎(師古曰言越兵寇邊長沙南郡皆厭苦/之而漢兵亦當拒戰其於越亦非利也)必多殺士卒
傷良將吏寡人之妻孤人之子獨人父母得一亡十朕
不忍為也朕欲定地犬牙相入者以問吏吏曰髙皇帝
所以介長沙土也(介隔/也)朕不得擅變焉今得王之地不
足以為大得王之財不足以為富服領以南(蘇林曰山/領名也如)
(淳曰長沙南界予謂服領者自/五嶺以南荒服之外因以稱之)王自治之雖然王之號
為帝兩帝並立亡一乗之使以通其道(亡與無同/乗繩證翻)是爭
也爭而不讓仁者不為也願與王分棄前惡(師古曰彼/此共棄故)
(曰/分)終今以來通使如故(師古曰從今通使至於/終久故曰終今以来也)賈至南
越南越王恐頓首謝罪願奉明詔長為藩臣奉貢職於
是下令國中曰吾聞兩雄不俱立兩賢不並世漢皇帝
賢天子自今以來去帝制黄屋左纛(去羌/吕翻)因為書稱蠻
夷大長老夫臣佗昧死再拜上書皇帝陛下(長知兩/翻下同)曰
老夫故越吏也髙皇帝幸賜臣佗璽以為南越王孝恵
皇帝即位義不忍絶所以賜老夫者厚甚髙后用事别
異蠻夷(别彼/列翻)出令曰毋與蠻夷越金鐵田器馬牛羊(以/越)
(為蠻夷故/曰蠻夷越)即予予牡毋予牝(予讀曰與牡雄也牝雌/也恐其蕃息故不予牝)老
夫處僻馬牛羊齒已長(師古曰齒已長謂老/也處冒吕翻下同)自以祭祀
不脩有死罪使内史藩中尉髙御史平凡三輩上書謝
過皆不反又風聞老夫父母墳墓已壊削兄弟宗族已
誅論(師古曰風聞謂風聲傳聞也/誅論者以罪論死也壊音怪)吏相與議曰今内不
得振於漢(言為漢所貶削/不得振起也)外亡以自髙異(亡讀/曰無)故更號
為帝自帝其國非敢有害於天下(更工/衡翻)髙皇后聞之大
怒削去南越之籍使使不通(去羌吕翻使使上/如字下疏吏翻)老夫竊
疑長沙王讒臣故發兵以伐其邊老夫處越四十九年
于今抱孫焉然夙興夜寐寢不安席食不甘味目不視
靡曼之色(張揖曰靡細/也曼澤也)耳不聽鐘鼓之音者以不得事
漢也今陛下幸哀憐復故號通使漢如故老夫死骨不
腐改號不敢為帝矣　齊哀王襄薨(諡法恭仁/短折曰哀)　上聞
河南守吳公治平為天下第一(守式又翻/治直吏翻)召以為廷尉
吳公薦洛陽人賈誼(班志洛陽縣/屬河南郡)帝召以為博士(班表/博士)
(秦官掌通古今秩比六百石員多至數十人武帝建元/五年初置五經博士宣帝黄龍元年増員十二人屬奉)
(常/)是時賈生年二十餘帝愛其辭博(言其贍於文/辭而博識也)一嵗
中超遷至太中大夫(班表太中大夫掌論議無員多/至數十人秩比千石屬郎中令)賈
生請改正朔易服色定官名興禮樂以立漢制更秦法
(正朔謂夏建寅為人正商建丑為地正周建子為天正/秦之建亥非三統也而漢因之此當改也周以火徳王)
(色尚赤漢繼周者也以土繼火色宜尚黄此當易也唐/虞官百夏商官倍周官則備矣六卿各率其屬凡三百)
(六十秦立百官之職名漢因循而不革此當定也髙祖/之時叔孫通采秦儀以制朝廷之禮因秦樂人以作宗)
(廟之樂此當興也誼之説雖/未為盡醇而其志則可尚矣)帝謙讓未遑也
二年冬十月曲逆獻侯陳平薨　詔列侯各之國為吏
及詔所止者遣太子(李奇曰為吏謂為卿大夫者詔所/止謂特以恩愛見留余謂當時如)
(周勃者/是也)　十一月乙亥周勃復為丞相　癸卯晦日有
食之詔羣臣悉思朕之過失及知見之所不及匄以啟
告朕(匄音丐/乞也)及舉賢良方正能直言極諫者(賢良方正/之舉昉此)
以匡朕之不逮因各敕以職任務省繇費以便民(省所/景翻)
(減也繇讀/曰徭役也)罷衛將軍(按班紀詔曰朕既不能逺徳故􁃊/然念外人之有非是以設備未息)
(今縱不能罷邊屯戍又飭兵厚衛其/罷衛將軍軍通鑑傳寫逸一軍字耳)太僕見馬遺財足
餘皆以給傳置(班表太僕掌輿馬見馬見在之馬也遺/留也財與纔同少也僅也言減見在之)
(馬所留財足充事而已置者置/傳驛之所因名置也傳張戀翻)潁隂侯騎賈山(潁隂侯/灌嬰也)
(騎者盖在侯/家為騎從也)上書言治亂之道曰臣聞雷霆之所擊無
不摧折者(折而/設翻)萬鈞之所壓無不糜滅者今人主之威
非特雷霆也埶重非特萬鈞也開道而求諫和顔色而
受之用其言而顯其身士猶恐懼而不敢自盡又况於
縱欲恣暴惡聞其過乎(惡烏/路翻)震之以威壓之以重雖有
堯舜之智孟賁之勇豈有不摧折者哉(賁音/奔)如此則人
主不得聞其過社稷危矣昔者周盖千八百國(周爵五/等而土)
(三等公侯百里伯七十里子男五十里不滿為附庸九/州州方千里八州州二百一十國天子之縣内九十三)
(國凡九州千七百七十三國/曰千八百國者舉成數也)以九州之民(周改禹貢徐/梁二州合之)
(於青雍分冀州之地以為幽并職方氏所掌曰/揚州荆州豫州青州兖州雍州幽州冀州并州)養千八
百國之君君有餘財民有餘力而頌聲作(頌者美盛徳/之形容也)
秦皇帝以千八百國之民自養力罷不能勝其役財盡
不能勝其求(罷讀曰疲/勝音升)一君之身耳所自養者馳騁弋
獵之娛(弋羊職翻/繳射也)天下弗能供也秦皇帝計其功徳度
其後嗣世世無窮(度徒/洛翻)然身死纔數月耳天下四面而
攻之宗廟滅絶矣秦皇帝居滅絶之中而不自知者何
也天下莫敢告也其所以莫敢告者何也亡養老之義
亡輔弼之臣(亡古無/字通)退誹謗之人殺直諫之士是以道
諛媮合茍容(道讀曰導言為諂諛導迎主/意納之於邪也媮與偷同)比其徳則賢
於堯舜課其功則賢於湯武天下已潰(師古曰潰水旁/決也言天下已)
(壊如水/之潰也)而莫之告也今陛下使天下舉賢良方正之士
天下皆訢訢焉(訢讀/曰欣)曰將興堯舜之道三王之功矣天
下之士莫不精白以承休徳(師古曰厲精/而為潔白也)今方正之士
皆在朝廷矣又選其賢者使為常侍諸吏(班表左右曹/諸吏散騎常)
(侍中常侍/皆加官)與之馳驅射獵一日再三出臣恐朝廷之解
弛百官之墮於事也(解讀曰懈弛式氏/翻放也墮與惰同)陛下即位親自
勉以厚天下節用愛民平獄緩刑天下莫不説喜(説讀/曰悦)
臣聞山東吏布詔令民雖老羸癃疾(癃音隆病也/老也疲病也)扶杖
而往聽之願少須臾毋死思見徳化之成也(少詩/沼翻)今功
業方就名聞方昭(聞音問後/以義推)四方鄉風(鄉讀/曰嚮)而從豪俊
之臣方正之士直與之日日射獵擊兔伐狐以傷大業
絶天下之望臣竊悼之古者大臣不得與宴游(師古曰/安息曰)
(宴與讀/曰豫)使皆務其方而髙其節(師古曰方道也/一方謂㢘隅也)則羣臣
莫敢不正身脩行(行下/孟翻)盡心以稱大禮夫士脩之於家
而壊之於天子之廷(稱尺證翻/壊音怪)臣竊愍之陛下與衆臣
宴游與大臣方正朝廷論議游不失樂朝不失禮(樂音/洛朝)
(直遥翻/下同)軌事之大者也(師古曰軌謂法/度也軌居洧翻)上嘉納其言上
每朝郎從官上書疏(從才/用翻)未嘗不止輦受其言言不可
用置之言可用采之未嘗不稱善帝從霸陵上(班志霸/陵縣屬)
(京兆故芷陽也帝/起陵邑因更名)欲西馳下峻阪中郎將袁盎騎並車
擥轡(並蒲浪翻擥與/攬同魯敢翻)上曰將軍怯邪盎曰臣聞千金之
子坐不垂堂(師古曰言富人之子則自愛也/垂堂謂坐堂外邊恐墜墮也)聖主不乗
危不徼幸(徼工/堯翻)今陛下騁六飛馳下峻山有如馬驚車
敗陛下縱自輕奈髙廟太后何上乃止上所幸慎夫人
在禁中常與皇后同席坐及坐郎署袁盎引郤慎夫人
坐(蘇林曰郎署上林中直衛之署也如淳曰盎時為中/郎將天子幸署豫設供張待之故得引郤慎夫人坐)
(也坐徂卧翻慎/姓也古有慎到)慎夫人怒不肯坐上亦怒起入禁中盎
因前説曰臣聞尊卑有序則上下和今陛下既已立后
慎夫人乃妾妾主豈可與同坐哉且陛下幸之即厚賜
之陛下所以為慎夫人適所以禍之也(為于/偽翻)陛下獨不
見人彘乎(人彘事見上/卷恵帝元年)於是上乃説(説讀/曰悦)召語慎夫人
(語牛/倨翻)慎夫人賜盎金五十斤　賈誼説上曰管子曰(管/子)
(管仲/之書)倉廩實而知禮節衣食足而知榮辱民不足而可
治者自古及今未之嘗聞(治直之/翻下同)古之人曰一夫不耕
或受之飢一女不織或受之寒生之有時而用之亡度
(亡古無/字通)則物力必屈(屈其勿翻盡/也下大屈同)古之治天下至纎至
悉故其畜積足恃今背本而趨末者甚衆是天下之大
殘也(師古曰本農業也末工商也言人棄農業而/務工商者甚衆殘謂傷害天下也背蒲妹翻)淫侈
之俗日日以長(長知/兩翻)是天下之大賊也殘賊公行莫之
或止大命將泛莫之振救(孟康曰泛方勇翻覆也師古/曰字本作覂此通用振舉也)
生之者甚少而靡之者甚多(靡讀曰/糜散也)天下財産何得不
蹷(蹷音厥/傾竭也)漢之為漢幾四十年矣(幾居/衣翻)公私之積猶可
哀痛失時不雨民且狼顧(鄭氏曰民欲有畔意若狼之/顧望也李竒曰狼性怯走喜)
(還顧言民見天不雨心/亦恐也師古曰李説是)嵗惡不入請賣爵子(如淳曰賣/爵級又賣)
(子也余謂請賣爵子猶言請爵賣子也入粟得以拜爵/故曰請爵富者有粟以儌上之急至於請爵貧者無以)
(自活至/於賣子)既聞耳矣(如淳曰聞於/天子之耳)安有為天下阽危者若
是而上不驚者(阽危欲墜之意阽/音閻又丁念翻)世之有饑穰天之行
也(李竒曰天之行氣不能常熟也或/曰行道也師古曰穰豐也人羊翻)禹湯被之矣(被皮/義翻)
即不幸有方二三千里之旱國胡以相恤卒然邊境有
急(卒讀/曰猝)數十百萬之衆國胡以餽之兵旱相乗天下大
屈有勇力者聚徒而衡擊(衡讀/曰横)罷夫羸老易子齩其骨
(罷讀曰疲齩/五巧翻齧也)政治未畢通也(治直/吏翻)遠方之能僭擬者並
舉而爭起矣乃駭而圖之豈將有及乎夫積貯者天下
之大命也(貯丁/吕翻)茍粟多而財有餘何為而不成以攻則
取以守則固以戰則勝懐敵附逺何招而不至今敺民
而歸之農皆著於本(敺與驅同/著直略翻)使天下各食其力末技
游食之民轉而緣南畮則畜積足而人樂其所矣(樂音/洛)
可以為富安天下而直為此廩廩也(廩與凜同廩廩危/懼之意師古曰言)
(務耕農厚畜積則天下富安何乃/不為而常不足直廩廩若此也)竊為陛下惜之(為于/偽翻)
上感誼言春正月丁亥詔開藉田上親耕以率天下之
民(應劭曰古者天子耕藉田千畝為天下先藉者典藉/之常也韋昭日藉借也借民以治之以奉宗廟且以)
(勸率天下使務農也臣瓚曰景帝詔曰朕親耕后親桑/為天下先本以躬親為義不得以假借為稱也藉謂蹈)
(藉也師古曰國語云宣王即位不藉千畝虢文公諫則/藉非假借明矣瓚説是也陸徳明經典釋文藉在亦翻)
　三月有司請立皇子為諸侯王詔先立趙幽王少子
辟彊為河間王(師古曰辟彊言辟禦彊梁亦猶辟兵辟/非耳辟必亦翻彊其良翻一説辟讀曰)
(闢彊讀曰疆闢疆言開土地也賈誼書曰衛侯朝於周/周行人問其名衛侯曰辟彊行人還之曰啟彊辟彊天)
(子之號也諸侯弗得用更其名曰燬其義兩説並通他/皆倣此河間本屬趙國元年以幽王子遂為趙王至是)
(又分河間以王/遂之弟辟彊)朱虚侯章為城陽王東牟侯興居為濟
北王(城陽濟北本皆屬齊今分以王章/興居二人皆悼恵王子濟子禮翻)然後立皇子武
為代王參為太原王揖為梁王　五月詔曰古之治天
下朝有進善之旌(應劭曰旌幡也堯設之五達之道令/民進善也如淳曰欲有進者於旌下)
(言/之)誹謗之木(服䖍曰堯作之橋梁交午柱頭也應劭曰/橋梁邊版所以書政治之愆失也至秦去)
(之今乃復施也索隱曰尸子云堯立誹謗之木誹音非/音沸韋昭曰慮政有闕失使書於木此堯時然也後代)
(因以為飾今宫外橋頭四柱木是鄭𤣥注禮云一縱一/横為午謂以木貫表柱四出即今之華表崔浩以為木)
(貫柱四出名桓陳楚俗桓聲近和/又云和表則華又與和相訛也)所以通治道而來諫
者也今法有誹謗訞言之罪(師古曰髙后元年詔除妖/言令今猶有妖言罪則是)
(中間重設此/條訞與妖同)是使衆臣不敢盡情而上無由聞過失也
將何以來逺方之賢良其除之　九月詔曰農天下之
大本也民所恃以生也而民或不務本而事末故生不
遂朕憂其然故今兹親率羣臣農以勸之其賜天下民
今年田租之半　燕敬王澤薨(諡法合善/典法曰敬)
　
　
　
　
　
　
　
　
　資治通鑑卷十三
