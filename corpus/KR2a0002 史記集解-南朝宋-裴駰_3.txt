史記集解卷三
　　　　　　　　　　　　　宋　裴駰　撰
史記三
殷本紀第三
殷契母曰簡狄有娀氏之女(淮南子曰有娀/在不周之北)為帝嚳次
妃三人行浴見𤣥鳥墯其卵簡狄取吞之因孕生契契
長而佐禹治水有功帝舜乃命契曰百姓不親五品不
訓汝為司徒而敬敷五教五教在寛封於商(鄭𤣥曰商/國在太華)
(之陽皇甫謐曰/今上洛商是也)賜姓子氏(禮緯曰祖以/𤣥鳥生子也)契興於唐虞大
禹之際功業著於百姓百姓以平契卒子昭明立　昭
明卒子相土立(宋忠曰相土就契於封商春秋左/氏傳曰閼伯居商丘相土因之)相土卒
子昌若立　昌若卒子曹圉立　曹圉卒子㝠立(宋忠/曰㝠)
(為司空勤其官事死/於水中殷人郊之)㝠卒子振立　振卒子微立　微
卒子報丁立　報丁卒子報乙立　報乙卒子報丙立
報丙卒子主壬立　主壬卒子主癸立　主癸卒子天
乙立是為成湯成湯(張晏曰禹湯皆字也二王去唐虞/之文從髙陽之質故夏殷之王皆)
(以名為號諡法曰/除虐去殘曰湯)自契至湯八遷(孔安國曰十四/世凡八徙國都)湯始
居亳(皇甫謐曰梁國穀熟/為南亳即湯都也)從先王居(孔安國契父帝嚳/都亳湯自商丘遷)
(焉故曰從/先王居)作帝誥湯征諸侯(孔安國曰為夏/方伯得專征伐)葛伯不祀
湯始伐之(孟子曰湯居亳與葛伯為鄰地/理志曰葛今梁國寧陵之葛鄉)湯曰予有言
人視水見形視民知治不伊尹曰明哉言能聽道乃進
君國子民為善者皆在王官勉哉勉哉湯曰女不能敬
命予大罰殛之無有攸赦作湯征伊尹名阿衡阿衡欲
干湯而無由乃為有莘氏媵臣(列女傳曰湯妃/有莘氏之女)負鼎俎
以滋味説湯致於王道或曰伊尹處士湯使人聘迎之
五反然後肯徃從湯言素王及九主之事(劉向别録曰/九主者有法)
(君專君授君勞君等君寄君破君/國君三歳社君凡九品圖畫其形)湯舉任以國政伊尹
去湯適夏既醜有夏復歸于亳入自北門遇女鳩女房
作女鳩女房(孔安國曰鳩房二人湯之賢臣也/二篇皆所以醜夏而還之意也)湯出見
野張網四面祝曰自天下四方皆入吾網湯曰嘻盡之
矣乃去其三面祝曰欲左左欲右右不用命乃入吾網
諸侯聞之曰湯徳至矣及禽獸當是時夏桀為虐政淫荒
而諸侯昆吾氏為亂湯乃興師率諸侯伊尹從湯湯自
把鉞以伐昆吾遂伐桀湯曰格汝衆庶來女悉聽朕言
匪台小子(馬融曰/台我也)敢行舉亂有夏多罪予維聞女衆言
夏氏有罪予畏上帝不敢不正(孔安國曰不敢不/正桀之罪而誅之)今夏
多罪天命殛之今女有衆女曰我君不恤我衆舍我嗇
亊而割政(孔安國曰奪民農/功而為割剝之政)女其曰有罪其奈何夏王
率止衆力率奪夏國(孔安國曰桀之君臣相率遏止衆/力使不得事農相率割剥夏之邑)
(居/)有衆率怠不和(馬融曰衆民相/率怠墯不和同)曰是日何時喪予與
女皆亡(尚書大傳曰桀云天之有日猶吾/之有民日有亡哉日亡吾亦亡矣)夏徳若兹今
朕必徃爾尚及予一人致天之罰予其大理女(尚書理/字作賚)
(鄭𤣥曰/賚賜也)女毋不信朕不食言女不從誓言予則帑僇女
無有攸赦以告令師作湯誓於是湯曰吾甚武號曰武
王(詩云武王載斾有䖍秉/鉞毛𫝊曰武王湯也)桀敗於有娀之墟桀犇於鳴
條夏師敗績湯遂伐三㚇俘厥寶玉(孔安國曰三㚇國/名桀走保之今定)
(陶也俘/取也)義伯仲伯作典寶(孔安國曰二臣作典寶/一篇言國之常寶也)湯既
勝夏欲遷其社不可(孔安國曰欲變置社稷而後/世無及句龍者故不可而止)作夏
社(孔安國曰言夏/社不可遷之義)伊尹報(徐廣曰一云/伊尹報政)於是諸侯心服
湯乃踐天子位平定海内湯歸至于泰卷陶(徐廣曰一/无此陶字)
(孔安國曰地名/湯自三㚇而還)中􁅍作誥(孔安國曰仲虺湯/左相奚仲之後)既絀夏命
(孔安國曰/絀其王命)還亳作湯誥維三月王自至於東郊告諸侯
羣后毋不有功於民勤力廼事予乃大罰殛女毋予怨
曰古禹皋陶乆勞於外其有功乎民民乃有安東為江
北為濟西為河南為淮四瀆已修萬民乃有居后稷降
播農殖百穀三公咸有功于民故后有立(徐廣曰/一作土)昔蚩
尤與其大夫作亂百姓帝乃弗予(音/與)有狀先王言不可
不勉曰不道毋之(徐廣曰/一作政)在國女毋我怨以令諸侯伊
尹作咸有一徳(王肅曰言君/臣皆有一徳)咎單作明居(馬融曰咎單/湯司空也明)
(居民之/法也)湯乃改正朔易服色上白朝㑹以晝湯崩(皇覽/曰湯)
(冢在濟隂亳縣北東郭去縣三里冢四方方各十步髙/七尺上平處平地漢哀帝建平元年大司空御史長卿)
(案行水災因行湯冢劉向曰殷湯無葬處皇甫謐曰即/位十七年而踐天子位為天子十三年年百歲而崩)
太子太丁未立而卒於是廼立太丁之弟外丙是為帝
外丙　帝外丙即位三年崩立外丙之弟中壬是為帝
中壬　帝中壬即位四年崩伊尹廼立太丁之子太甲
太甲成湯適長孫也是為帝太甲　帝太甲元年伊尹
作伊訓作肆命作徂后(鄭𤣥曰肆命者陳政教所當/為也徂后者言湯之法度也)帝
太甲既立三年不明暴虐不遵湯法亂徳於是伊尹放
之於桐宫(孔安國曰湯葬地鄭𤣥/曰地名也有王離宫焉)三年伊尹攝行政當
國以朝諸侯帝太甲居桐宫三年悔過自責反善於是
伊尹廼迎帝太甲而授之政帝太甲修徳諸侯咸歸殷
百姓以寧伊尹嘉之廼作太甲訓三篇褒帝太甲稱太
宗太宗崩子沃丁立　帝沃丁之時伊尹卒既葬伊尹
於亳(皇覽曰伊尹冢在濟陰/己氏平利鄉亳近己氏)咎單遂訓伊尹事作沃丁
沃丁崩弟太庚立是為帝太庚　帝太庚崩子帝小甲
立(徐廣曰世表云帝/小甲太庚弟也)帝小甲崩弟雍已立是為帝雍已
殷道衰諸侯或不至帝雍已崩弟太戊立是為帝太戊
帝太戊立伊陟為相(孔安國曰伊/陟伊尹之子)亳有祥桑穀共生于
朝一暮大拱(孔安國曰祥妖怪也二木合生不/恭之罰鄭𤣥曰兩手搤之曰拱)帝太戊
懼問伊陟伊陟曰臣聞妖不勝徳帝之政其有闕與帝
其修徳太戊從之而祥桑枯死而去伊陟贊言于巫咸
(孔安國曰贊告/也巫咸臣名也)巫咸治王家有成作咸艾(馬融曰/艾治也)作太
戊帝太戊贊伊陟于廟言弗臣伊陟讓作原命(馬融曰/原臣名)
(也命原以禹湯/之道我所修也)殷復興諸侯歸之故稱中宗中宗崩子
帝仲丁立帝仲丁遷于隞(孔安國曰地名皇甫謐/曰或云河南敖倉是)河亶
甲居相(孔安國曰地/名在河北)祖乙遷于邢帝仲丁崩弟外壬立
是為帝外壬中丁書闕不具帝外壬崩弟河亶甲立是
為帝河亶甲河亶甲時殷復衰河亶甲崩子帝祖乙立
帝祖乙立殷復興巫賢任職祖乙崩子帝祖辛立帝祖
辛崩弟沃甲立是為帝沃甲帝沃甲崩立沃甲兄祖辛
之子祖丁是為帝祖丁帝祖丁崩立弟沃甲之子南庚
是為帝南庚帝南庚崩立帝祖丁之子陽甲是為帝陽
甲帝陽甲之時殷衰自中丁以來廢適而更立諸弟子
弟子或爭相代立比九世亂次是諸侯莫朝帝陽甲崩
弟盤庚立是為帝盤庚帝盤庚之時殷已都河北盤庚
渡河南復居成湯之故居廼五遷無定處(孔安國曰自/湯至盤庚凡)
(五遷/都)殷民咨胥相怨不欲徙(孔安國曰胥相也民不欲/徙皆咨嗟憂愁相與怨其)
(上/也)盤庚乃告諭諸侯大臣曰昔髙后成湯與爾之先祖
俱定天下法則可修舍而弗勉何以成徳乃遂涉河南
治亳(鄭𤣥曰治於亳之殷地商家自此徙而/改號曰殷亳皇甫謐曰今偃師是也)行湯之政
然後百姓由寧殷道復興諸侯來朝以其遵成湯之徳
也帝盤庚崩弟小辛立是為帝小辛帝小辛立殷復衰
百姓思盤庚廼作盤庚三篇帝小辛崩弟小乙立是為
為帝小乙帝小乙崩子帝武丁立帝武丁即位思復興
殷而未得其佐三年不言政事決定於冢宰(鄭𤣥曰冢/宰天官卿)
(貳王/事者)以觀國風武丁夜夢得聖人名曰説以夢所見視
羣臣百吏皆非也於是廼使百工營求之野得説於傅
險中(徐廣曰尸子云傅/巖在北海之州)是時説為胥靡築於傅險(孔安/國曰)
(傅氏之岩在虞虢之界通道所經有澗水壞道常使胥/靡刑人築䕶此道説賢而隱代胥靡築之以供食也)
見於武丁武丁曰是也得而與之語果聖人舉以為相
殷國大治故遂以傅險姓之號曰傅説帝武丁祭成湯
明日有飛雉登鼎耳而呴武丁懼祖已曰(孔安國曰/賢臣名)王
勿憂先修政事祖已乃訓王曰唯天監下典厥義(孔安/國曰)
(言天視下民/以義為常也)降年有永有不永非天夭民中絶其命民
有不若徳不聽罪天既附命正厥徳(孔安國曰不順徳/言無義也不服罪)
(不改修也天以信命正/其德謂其有永有不永)乃曰其奈何鳴呼王嗣敬民罔
非天繼常祀毋禮于弃道(孔安國曰王者主民當敬民/事無非天時天時所常祀也)
(祭祀有常不當/特豐於近也)武丁修政行徳天下咸驩殷道復興帝
武丁崩子帝祖庚立祖已嘉武丁之以祥雉為徳立其
廟為髙宗遂作髙宗彤日及訓(孔安國曰祭之明日/又祭殷曰肜周曰繹)帝
祖庚崩弟祖甲立是為帝甲帝甲淫亂殷復衰帝甲崩
子帝廪辛立帝廩辛崩弟庚丁立是為帝庚丁帝庚丁
崩子帝武乙立殷復去亳徙河北帝武乙無道為偶人
謂之天神與之博令人為行天神不勝乃僇辱之為革
囊盛血仰而射之命曰射天武乙獵於河渭之濵暴雷
武乙震死子帝太丁立帝太丁崩子帝乙立帝乙立殷
益衰帝乙長子曰微子啟啟母賤不得嗣少子辛辛母
正后辛為嗣帝乙崩子辛立是為帝辛天下謂之紂(諡/法)
(曰殘義損/善曰紂)帝紂資辨捷疾聞見甚敏材力過人手格猛
獸知足以距諫言足以飾非矜人臣以能髙天下以聲
以為皆出己之下好酒淫樂嬖於婦人愛妲己(皇甫謐/曰有蘇)
(氏美/女)妲己之言是從於是使師涓作新淫聲北里之舞
靡靡之樂厚賦税以實鹿臺之錢(如淳曰新序曰鹿臺/其大三里髙千尺瓚)
(曰鹿臺名今/朝歌城中)而盈鉅橋之粟(服䖍曰鉅橋倉名許慎曰/鉅鹿水之大橋也有漕粟)
(也/)益收狗馬竒物充仞宫室益廣沙丘苑臺(爾雅曰迆/邐沙丘也)
(地理志曰在鉅/鹿東北七十里)多取野獸蜚鳥置其中慢於鬼神大最
樂戯於沙丘(徐廣曰最/一作聚)以酒為池縣肉為林使男女倮
相逐其間為長夜之飲百姓怨望而諸侯有畔者於是
紂乃重刑辟有炮烙之法(列女傳曰膏銅柱下加之炭/令有罪者行焉輒墮炭中妲)
(己笑名曰/炮烙之刑)以西伯昌九侯(徐廣曰一作鬼侯/鄴縣有九侯城)鄂侯(徐廣/曰一)
(作䢴音干野/王縣有䢴城)為三公九侯有好女入之紂九侯女不憙
淫(徐廣曰一云/無不憙淫)紂怒殺之而醢九侯鄂侯爭之彊辨之
疾并脯鄂侯西伯昌聞之竊嘆崇侯虎知之以告紂紂
囚西伯羑里(地理志曰河内湯陰有羑里/城西伯所拘處韋昭曰音酉)西伯之臣閎
夭之徒求美女竒物善馬獻紂紂乃赦西伯西伯出而
獻洛西之地以請除炮烙之刑紂乃許之賜弓矢斧鉞
使得征伐為西伯而用費中為政費中善䛕好利殷人
弗親紂又用惡來惡來善毁讒諸侯以此益疏西伯歸
乃隂修徳行善諸侯多畔紂而徃歸西伯滋大紂由是
稍失權重王子比干諫弗聽商容賢者百姓愛之紂廢
之及西伯伐飢國滅之(徐廣曰飢一/作􁀙又作耆)紂之臣祖伊(孔安/國曰)
(祖已後/賢臣也)聞之而咎周(孔安國曰/咎惡也)恐奔告紂曰天既訖我
殷命假人元龜(徐廣曰元/一作卜)無敢知吉(馬融曰元龜大龜/也長尺二寸孔安)
(國曰至人以人事觀殷大龜/以神靈考之皆無知吉者)非先王不相我後人(孔安國/曰相助)
(也/)維王淫虐用自絶故天棄我不有安食不虞知天性
不廸率典(鄭𤣥曰王暴虐於民使不得安食逆亂/隂陽不度天性傲很明徳不修教法者)今我
民罔不欲喪曰天曷不降威大命胡不至今王其奈何
紂曰我生不有命在天乎祖伊反曰紂不可諫矣西伯
既卒周武王之東伐至盟津諸侯叛殷會周者八百諸
侯皆曰紂可伐矣武王曰爾未知天命乃復歸紂愈淫
亂不止微子數諫不聽乃與太師少師謀遂去比干曰
為人臣者不得不以死爭廼強諫紂紂怒曰吾聞聖人
心有七竅剖比干觀其心箕子懼乃詳狂為奴紂又囚
之殷之太師少師乃持其祭樂器奔周周武王於是遂
率諸侯伐紂紂亦發兵距之牧野(鄭𤣥曰牧野紂/南郊地名也)甲子
日紂兵敗紂走入登鹿臺(徐廣曰鹿/一作廩)衣其寶玉衣赴火
而死周武王遂斬紂頭縣之白旗殺妲己釋箕子之囚
封比干之墓表商容之閭封紂子武庚禄父以續殷祀
(譙周曰殷凡三十一世六百餘年汲冢紀年曰湯/滅夏以至于受二十九王用歲四百九十六年也)令修
行盤庚之政殷民大説於是周武王為天子其後世貶
帝號號為王而封殷後為諸侯屬周周武王崩武庚與
管叔蔡叔作亂成王命周公誅之而立微子於宋以續
殷後焉
太史公曰余以頌次契之事自成湯以來采於詩書契
為子姓其後分封以國為姓有殷氏來氏宋氏空桐氏
稚氏北殷氏目夷氏孔子曰殷路車為善而色尚白
　
　
　
　
　
　
　
　
　
　
　
　
　
　
　史記集解卷三
