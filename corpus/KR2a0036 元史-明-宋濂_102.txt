
　元史卷一百一
　　明翰林學士亞中大夫知制誥兼修國史宋濓等修
　志第四十九
　　兵四
　　　展齊
元制展齊者驛傳之驛名也葢以通達邉情布宣號令
古人所謂置郵而傳命未有重於此者焉凡站陸則以
馬以牛或以驢或以車而水則以舟其給驛傳璽書謂
之鋪馬聖㫖遇軍務之急則又以金字圓符為信銀字
者次之内則掌之天府外則國人之為長官者主之其
官有驛令有提領又置托克托和斯於闗㑹之地以司
辦詰皆總於通政院及中書兵部而站户闕乏逃亡則
又以時僉補且加賑恤焉於是四方來往之使止則有
館舍頓則有供帳饑渇則有飲食而梯航畢達海宇㑹
同元之天下視前代所以為極盛也今故著其驛政之
大者然後紀各省水陸凡若干站而遼東狗站亦因以
附見云
太宗元年十一月敕諸牛舖馬站每一百户置漢車一
十具各站俱置米倉站户每年一牌内納米一石令百
户一人掌之北使臣每日支肉一斤麵一斤米一升酒
一瓶　四年五月諭隨路官員并展齊人等使臣無牌
面文字始給馬之驛官及元差官皆罪之有文字牌面
而不給驛馬者亦論罪若係軍情急速及送納顔色絲
線酒食米粟段匹鷹隼但係御用諸物雖無牌面文字
亦驗數應付車牛
世祖中統四年三月中書省定議乘坐驛馬長行馬使
臣從人及下文字蘇拉解子人等分例乘驛使臣換馬
處正使臣支粥食解渇酒從人支粥宿頓處正使臣白
米一升麵一斤酒一升鹽油雜支鈔一十文冬月一行
日支炭一斤十月一日為始正月三十日終住支從人
白米一升麵一斤長行馬使臣賫聖㫖令㫖及省部文
字幹當官事者其一二居長人員支宿頓分例次人與
粥飯仍支給馬一匹草一十二斤料五升十月為始至
三月三十日終止白米一升麵一斤油鹽雜用鈔一十
文投呈公文蘇拉解子依部擬宿頓處批支五月雲州
設站户取迤南州城站户籍内選堪中上户應當馬站
户馬一匹牛站户牛二隻於各户選堪當站役之人不
問親軀每户取二丁及家屬於立站去處安置　五年
八月詔站户貧富不等每户限四頃除免税石以供鋪
馬祇應己上田畝全納地税　至正六年二月詔各道
憲司如總管府例每道給鋪馬劄子三道　七年正月
省部官定議各路總府在城驛設官二員於見役人員
内選用州縣驛設頭目二名如見役人即是相應站户
就令依上任事不係站户則就本站馬户内别行選用
除托克托和斯依舊存設隨路見設總站官罷之十一
月立諸站都統領使司往來使臣令托克托和斯盤問
八年正月中書省議鋪馬劄子初用䝉古字各處展齊
未能盡識宜繪畫馬匹數目復以省印覆之庶無疑惑
因命今後各處取給舖馬標附文籍其馬匹數付驛史
房書寫畢就左右司用墨印印給馬數目省印印訖别
行附籍發行墨印左右司封掌　九年八月諸站都統
領使司言朝省諸司局院及外路諸官府應差馳驛使
臣所賫劄子從托克托和斯辦詰無托克托和斯處總
管府驗之　十一年十月命隨處展齊直𨽻各路總兵
府其站户家屬令元籍州縣管領　十三年正月改諸
站都統領使司為通政院命降鑄印信　十七年二月
詔江淮諸路增置水站除海青使臣及事干軍務者方
許馳驛餘者自濟州水站為始並令乘船往來　十八
年閏八月詔除上都榆林迤北展齊外隨路官錢不須
支給驗其閒劇量增站户協力自備舒蘇當站　十九
年四月詔給各處行省鋪馬聖㫖揚州行省鄂州行省
泉州行省隆興行省占城行省安西行省四川行省西
夏行省甘州行省毎省五道南方騐田糧及七十石者
准當站馬一匹九月通政院臣言隨路展齊三五户共
當正馬一匹十三户供車一輛自備一切什物公用近
年以來多為諸王公主及正宫太子位下頭目識認招
收或冐入投下户計者遂致展齊損弊乞換補站户從
之十月增給各省鋪馬聖㫖西川京兆泉州十道甘州
中興各五道　二十年二月和琳宣慰司給鋪馬聖㫖
二道江淮行省增給十道都省遣使繁多亦增二十道
給之七月免站户和顧和買一切雜泛差役仍令自備
舒蘇十一月增給甘州行省鋪馬聖㫖十道總之為二
十道十二月增各省及轉運司宣慰司鋪馬聖㫖三十
五道江淮行省十道四川行省十道安西轉運司分司
二道荆湖行省所轄湖南宣慰司三道福建行省十道
二十一年二月增給各處鋪馬劄子荆湖占城等處本
省一十道荆湖北道宣慰司二道所轄路分一十六處
每處二道山東運司二道河南運司七道宣徳府三道
江西行省五道福建行省所轄路分七處每處二道司
農司五道四川行省所轄順元路宣慰司三道思州播
州兩處宣撫司各三道都省二十道四月定增使臣分
例正使宿頓支米二升麵一斤羊肉一斤酒一升柴一
束油鹽雜支增鈔二分通作三分經過減半從者毎名
支米一升經過減半九月給阿爾哈雅所治之省鋪馬
聖㫖十道所轄宣慰司二處各三道　二十二年四月
給陜西行省并各處宣慰司行工部等處鋪馬劄子一
百二十六道　二十三年四月福建東京兩行省各給
圓牌二面鄂囉齊出使交阯先給圓牌二面今再增二
面於托歡太子位下給發南京行省起馬三十匹給圓
面二面剏立三處宣慰司給劄子起馬三十匹　二十
四年四月增給尚書省鋪馬聖㫖一百五十道并先給
降一百五十道共三百道五月揚州省言徐州至揚州
水馬站兩各分置夏月水潦使臣勞苦請徙馬站附併
水站一處安置馳驛者白日馬行夜則經由水路况站
户皆是水濱居止者庶幾官民兩便從之七月給中興
路陜西行宫廣東宣慰司沙布鼎等官鋪馬聖一㫖一十
二道　二十五年正月腹裏路分三十八處年銷祇應
錢不敷増給鈔三千九百八十一錠併元額七千一百
六十九錠總中統鈔一萬一千一百五十錠分上下半
年給降二月命南方站户以糧七十石出馬一匹為則
或十石之下八九户共之或二三十石之上兩三户共
之惟求税糧僅足當站之數不至多餘却免其一切雜
泛差役若有納糧百石之下七十石之上自請獨當站
馬一匹者聴之五月增給遼陽行省鋪馬劄子五道十
一月福建行省元給鋪馬聖㫖二十四道增給劄子六
道二十六年正月給光禄寺鋪馬劄子四道二月從沿
海鎮守官蔡澤言以舊有水軍二千人於海道置立水
站三月給海道運糧萬户府鋪馬聖㫖五道四月四川
紹慶路給鋪馬劄子二道成都府六道龍興行省增給
鋪馬聖㫖五道太原府宣慰司及儲峙提舉司給降二
道八月給遼東宣慰司鋪馬聖㫖五道大理金齒宣慰
司四道九月增給西京宣慰司鋪馬劄子五道江淮行
省所轄浙東道宣慰司三道紹興路總管府給降二道
甘肅行省所轄額齊訥總管府沙州肅州三路給六道
十一月增給甘肅行省鋪馬聖㫖七道　二十七年正
月增給陜西行省鋪馬聖㫖五道二月都省增給鋪馬
聖㫖一百五十道江淮行省一十五道六月給行田提
舉司鋪馬聖㫖二道九月江淮行省所轄徽州路水道
不通給鋪馬聖㫖二道　二十八年六月隨處設站官
二員大都至上都置司吏三名餘設二名祇應頭目攢
典各一員站户及百者設百户一名七月詔各路府州
縣達嚕噶齊長官依軍户例兼管展齊鄂羅非奉通政
院明文不得擅科差役十二月增給省除之任官鋪馬
聖㫖三百五十道　二十九年三月命通政院分官四
員於江南四省整理展齊給印與之　三十年正月南
丹州洞蠻來朝立安撫司於其地給鋪馬聖㫖二道三
月兩淮都轉運鹽使司增給鋪馬聖㫖起馬五匹五月
給淘金運司鋪馬聖㫖起馬五匹大司農司起馬二十
匹六月江浙行省言各路遞運站船若止以六户供船
一艘除苗不過十四五石力寡不能當役請令各路除
苗不過元額二十四石自六户之上或至十户通融僉
撥從之八月給劉二巴圖爾圓牌二面鋪馬聖㫖一十
五道十月增給濟南府鹽運司鋪馬聖㫖一道　三十
一年六月給福建運司鋪馬聖㫖起馬五匹
成宗大徳八年正月御史臺臣言各處展齊合用祇應
官錢多不依時撥降又或數少不給遂令站户輪當庫
子陪備應辦莫若驗使臣起數實支官錢所在官司依
時撥降令各站提領收掌祇待毋得科配小民似為便
益詔都省定議行之　十年從江浙省言命站官仍領
祇待選站户之有餘糧者以充庫子止設一名上下半
年更代就准本户里正主首身役
武宗至大三年五月給嘉興松江瑞州三路及汴梁等
處管民總管府鋪馬聖㫖各三道　四年三月詔拘收
各衙門鋪馬聖㫖命中書省定議以聞省臣言始者展
齊𨽻兵部後屬通政院今通政院怠於整治展齊消乏
合依舊命兵部領之制可四月中書省臣又言昨奉㫖
以展齊屬兵部今右丞相特門徳爾等議漢地之驛命
兵部領之其特爾根納琳摩琳等處䝉古展齊仍付通
政院帝曰何必如此但今罷通政院悉𨽻兵部可也閏
七月復立通政院領䝉古展齊八月詔大都至上都每
站除設驛令丞外設提領三員司吏三名腹裏路分衝
要水陸展齊設提領二員司吏二員其餘閒慢驛分止
設提領一員司吏一名如無驛令量擬提領二員每一
百户設百户一名從拘該路府州縣提調正官於站户
内選用三嵗為滿凡濫設官吏頭目人等盡罷之十一
月給中政院鋪馬聖㫖二十道
仁宗皇慶二年四月增給陜西行臺鋪馬聖㫖八道六
月中書省臣言典瑞監掌金字圓牌及鋪馬聖㫖三百
餘道至大四年凡聖㫖皆納之于翰林院以金字圓牌
不敷增置五十面葢圓牌遣使初為軍情大事而設不
宜濫給自今求給牌面不經中書省樞密院者宜勿與
從之　延祐元年十月沙𤓰州立屯儲總管萬户府給
鋪馬聖㫖六道　五年十月中書兵部言各站設置提
領止受部劄行九品印職専車馬之役所領展齊多者
三二千少者五七百户比之軍民體非輕細奈何俸禄
不給三年一更貪邪得以自縱今擬各處館驛除令丞
外見役提領不許交換從之　七月四月詔䝉古漢人
站依世祖舊制悉歸之通政院十一月從通政院官請
詔腹裏江南漢地展齊依舊制命各路達嚕噶齊總管
提調州縣官勿得預
泰定元年三月遣官賑給特爾根摩琳納琳等一百一
十九站鈔二十一萬三千三百錠糧七萬六千二百四
十四石八斗北方展齊每加津濟至此為最盛
中書省所轄腹裏各路展齊總計一百九十八處
　陸站一百七十五處馬一萬二千二百九十八疋車
　一千六十九輛牛一千九百八十二隻驢四千九百
　八頭　水站二十一處船九百五十隻馬二百六十
　六匹牛二百隻驢三百九十四頭羊五百口　牛站
　二處牛三百六隻車六十輛
河南江北等處行中書省所轄總計一百七十九處該
　一百九十六站　陸站一百六處馬三千九百二十
　八匹車二百一十七輛牛一百九十二隻驢五百三
　十四頭　水站九十處船一千五百一十二隻
遼陽等處行中書省所轄總計一百二十處
　陸站一百五處馬六千五百一十五匹車二千六百
　二十一輛牛五千二百五十九隻　狗站一十五處
　元設站户三百狗三千隻後除絶亡倒死外實在站
　户二百八十九狗二百一十八隻
江浙等處行中書省所轄總計二百六十二處
　馬站一百三十四處馬五千一百二十三匹　轎站
　三十五處轎一百四十八乘　步站一十一處遞運
　夫三千三十二户　水站八十二處船一千六百二
　十七隻
江西等處行中書省所轄總計一百五十四處
　馬站八十五處馬二千一百六十五匹轎二十五乗
　水站六十九處船五百六十八隻
湖廣等處行中書省所轄總計一百七十三處
　陸站一百處馬二千五百五十五匹車七十輛牛五
　百四十五隻坐轎一百七十五乘卧轎三十乘水站
　七十三處船五百八十隻
陜西行中書省所轄八十一處
　陸站八十處馬七千六百二十九匹　水站一處船
　六隻
四川行中書省所轄
　陸站四十八處馬九百八十六匹牛一百五十頭
　水站八十四處船六百五十四隻牛七十六頭
雲南諸路行中書省所轄展齊七十八處
　馬站七十四處馬二千三百四十五匹牛三十隻
　水站四處船二十四隻
甘肅行中書省所轄三路
　托克托和斯馬站六處馬四百九十一匹　牛一百四
　十九頭驢一百七十一頭羊六百五十口
　　　弓手
元制郡邑設弓手以防盜也内而京師有南北兩城兵
馬司外而諸路府所轄州縣設縣尉司巡檢司捕盗所
皆置巡軍弓手而其數則有多寡之不同職巡邏専捕
獲官有綱運及流徙者至則執兵仗導送以轉相授受
外此則不敢役示專其職焉
世祖中統五年隨州府驛路設置巡馬及馬步弓手騐
民户多寡定立額數除本管頭目外本處長官兼充提
控官其夜禁之法一更三㸃鐘聲絶禁人行五更三㸃
鐘聲動聴人行有公事急速及喪病産育之類則不在
此限違者笞二十七下有官者笞七下准贖元寳鈔一
貫州縣城池相離逺處其間五七十里所有村店及二
十户以上者設立巡防弓手合用器仗必須完備令本
縣長官提調不及二十户者依數差補若無村店去處
或五七十里創立聚落店舍亦須及二十户數其巡軍
别設不在户數之内闗津渡口必當設立店舍弓手去
處不在五七十里之限於本路不以是何投下當差户
計及軍站人匹打捕鷹房鄂拓克窰冶諸邑人户内每
一百户内取中户一名充役與免本户合着差發其當
户推到合該差發数目却於九十九户内均攤若有失
盜勒令當該弓手定立二限盤捉每限一月如限内不
獲其捕盜官强盜停俸兩月竊盗一月外據弓手如一
月不獲强盜決二十七下竊盜七下兩月不獲强盜二
十七下竊盜一十七下三月不獲者强盜三十七下竊
盜二十七下如限内獲賊數及一半者全免正罪至元
三年省部議隨路户數多寡不同兼軍站不該差發似
難均攤擬合斟酌京府司縣合用人數止於本處包銀
絲線并止納包銀户計内每一百户選差中户一名當
役本户合當差發税銀却令九十九户包納從之四年
除上都中都已有巡軍其所轄州縣合設弓手俱於本
路包銀等户選丁多强壯者充驗各處州縣户數多寡
驛程𦂳慢設置合用器仗各人自備八年御史臺言諸
路宜選年壯熟閑弓馬之人以備巡捕之職弓手數少
者亦宜增置除捕盜防轉不得别行差占十六年分大
都南北兩城兵馬司各主捕盜之任南城三十二處弓
手一千二百名北城一十七處弓手七百九十五名二
十三年省臺官言捕賊巡馬先令執持閒棍以行賊衆
多有弓箭反致巡軍被傷今議給各路弓箭十副府州
七副司縣五副各令置備防盜從之仁宗延祐二年從
江南行御史臺請以各處弓手人等往往致害人命役
三年者罷之還當民役别於相應户内補換
　　　急遞捕兵
古者置郵而傳命示速也元制設急遞鋪以達四方文
書之往來其所繋至重其立法葢可考焉世祖時自燕
京至開平府復自開平府至京兆始驗地里逺近人數
多寡立急遞站鋪每十里或十五里二十五里則設一
鋪於各州縣所管民户及漏籍户内僉起鋪兵中統元
年詔隨處官司設傳遞鋪驛每鋪置鋪丁五人各處縣
官置文簿一道付鋪遇有轉遞文字當傳鋪所即注名
件到鋪時刻及所轄轉遞人姓名置簿令轉送人取下
鋪押字交收時刻還鋪本縣官司時復㸃刷稽滯者治
罪其文字本縣官司絹袋封記以牌書號其牌長五寸
濶一尺五分以緑油黄字書號若係邉闗急速公事用
匣子封鎖於上重别題號及寫某處文字發遣時刻以
憑照勘遲速其匣子長一尺濶四寸髙三寸用黑油紅
字書號已上牌匣俱係營造小尺上以千字文為號仍
將本管地境置立鋪驛卓望地名遞相傳報鋪兵一晝
夜行四百里各路總兵府委有俸正官一員每季親行
提㸃州縣亦委有俸末職正官上下半月照刷如有怠
慢初犯事輕者笞四十贖銅再犯罰俸一月三犯者決
總管府提㸃官比總管減一等仍科三十初犯贖銅再
犯罰俸半月三犯者決鋪兵鋪司痛行斷罪至元八年
申命州縣官用心照刷及㸃視闕少鋪司鋪兵凡有遞
轉文字到鋪司隨即分明附籍速令當該鋪兵裹以軟
絹包袱更用油絹捲縛夾版束繋賫小回厯一本作急
走遞到下鋪交割附厯訖於回厯上令鋪司驗到鋪時
刻并文字總計角數及有無開拆磨擦損壞或亂行批
寫字様如此附寫一行鋪司畫字回還若有違犯易為
挨問隨路鋪兵不許顧人領替須要本户少壯人力正
身應役每鋪安置十二時輪子一枚紅綽楔一座并牌
額及上司行下諸路申上鋪厯二本毎遇夜常明燈燭
其鋪兵每名備夾版鈴攀各一付纓槍一軟絹包袱一
油絹三尺蓑衣一領回厯一本各處往來文字先用淨
檢紙封裹於上更用厚夾紙印信封皮各路承發文字
人吏每日逐旋發放及將承發到文字驗視有無開拆
磨擦損壞批寫字様分朗附簿九年左補闕祖里法罕
言諸路急遞鋪名不合人情急者急速也國家設官署
名字必須吉祥者為美宜更定之遂更為通逺鋪二十
年留守司官言初立急遞鋪時取不能當差貧户除其
差發充鋪兵又不敷者於漏籍户内貼補今富人規避
差發永充鋪兵乞擇其富者令充站户站户之貧者却
充鋪兵從之二十八年中書省定議近年入遞文字封
緘雜亂發遣無時今後省部并諸衙門入遞文字其常
事皆付承發司隨所投下去處類為一緘如往江淮行
省者凡江淮行省不以是何文字通為一緘其他官府
同省部臺院凡有急速之事别置匣子發遣其匣子入
遞隨到即行鋪司須能附寫文厯辦定時刻鋪兵須壯
徤善走者不堪之人隨即易換三十一年大都設置總
急遞鋪提領所降九品銅印設提領三員英宗至治三
年各處急遞鋪每十鋪設一郵長於州縣籍記司吏内
差充使之専督其事一嵗之内能盡職者從優補用不
能者提調官量輕重罪之凡鋪卒皆腰革帶懸鈴持槍
挾雨衣賫文書以行夜則持炬火道狹則車馬者負荷
者聞􁀙避諸旁夜亦以驚虎狼也響及所之鋪則鋪人
出以俟其至囊板以䕶文書不破碎不襞積摺小漆絹
以禦雨雪不使濡濕之及各鋪得之則又展轉遞去
　　　鷹房捕獵
元制自御位及諸王皆有實保齊葢鷹人也是故捕獵
有户使之致鮮食以薦宗廟供天庖而齒革羽毛又皆
足以備用此殆不可闕焉者也然地有禁取有時而違
者則罪之冬春之交天子或親幸近郊縱鷹隼搏擊以
為㳺豫之度謂之飛放故鷹房捕獵皆有司存而打捕
鷹房人户多析居放良及漏籍布哷齊并還俗僧道與
凡曠役無賴者及招收亡宋舊役等户為之其差發除
納地税商税依例出軍等六色宣課外並免其雜泛差
役自太宗乙未年抄籍分屬御位下及諸王公主駙馬
各投下及世祖時行尚書省嘗重定其籍厥後永為定
制焉
御位下打捕鷹房官　一所權官張元大都路寶坻縣
　置司元額七十七户　一所王阿都齊世襲祖父職
　掌十投下中都順天真定宣徳等路諸色人匠打捕
　等户元額一百四十七户　一所管領大都等處打
　捕鷹房民户達嚕噶齊舒穆嚕額森世襲祖父職元額
　一百一十七户　一所管領大都路打捕鷹房等官
　李托歡特穆爾世襲祖父職元額一百二十八户
　一所宣授管領大都等處打捕鷹房人匠等户達嚕
　噶齊黄伊蘇岱爾世襲祖父職元額五十户　一所
　管領鷹房打捕人匠等户達嚕噶齊伊喇特木爾世
　襲祖父職元額一百五十七户　一所宣授管領打
　捕鷹房等户達嚕噶齊阿巴齊世襲祖父職元額三
　百五十五户　一所宣授管領大都等路打捕鷹房
　人户達嚕噶齊哈沙世襲祖父職元額二百四十三
　户
諸王位下　汝寧王位下管領民匠打捕鷹房等户官
　元額二百一户　保賽音大王位下管領本投下大
　都等路打捕鷹房諸色人匠達嚕噶齊都總管府元
　額七百八十户
天下州縣所設獵户　腹裏打捕户總計四千四百二
　十三户　河東宣慰司打捕戸五百九十八戸　晉
　寧路打捕戸三百三十二戸　大同路打捕戸一十
　五戸　冀寧路打捕戸二百五十一戸　上都留守
　司打捕戸三百九十七戸　宣徳提領所打捕戸一
　百八十二戸　山東宣慰司打捕戸三百九十七戸
　　宣徳提領所打捕戸一百八十二戸　山東宣慰
　司打捕戸一百戸　益都路打捕戸四十三戸　濟
　南路打捕戸三十六戸　般陽路二十一戸　東平
　路三十四戸　曹州八十四戸　徳州一十戸　濮
　州三十一戸　泰安州五戸　東昌路一戸　真定
　路九十一戸　順徳路十九戸　廣平路一十九戸
　　冠州五戸　恩州二戸　彰徳三十七戸　衛輝
　路一十六戸　大名路二百八十六户　保安路三
　十一户　河間路二百五十二戸　随路提舉司一
　千一百九十一戸　河間鷹房府二百七十六戸
　都總管府七百五十六户
　遼陽大寧等處打捕鷹房官捕戸七百五十九户
　東平等路打捕鷹房官捕戸三百九戸　隨州徳安
　河南㐮陽懐孟等處打捕鷹房官捕戸一百七十二
　戸　打捕提領所捕戸四十戸　髙麗鷹房總管捕
　戸二百五十戸　河南等路打捕鷹房官捕戸一千
　一百四十二戸　益都等處打捕鷹房官捕户五百
　二十一户　河北河南東平等處打捕鷹房官捕戸
　三百户隨路打捕鷹房官總管捕戸一百五十九
　戸　真定保定等處打捕鷹房官捕戸五十户　准
　安路鷹房官捕戸四十七戸　揚州等處打捕鷹房
　官捕戸七十二戸
　宣徽院管轄淮東淮西屯田打捕總管府司屬打捕
　衙門提舉司十處千户所一處總一萬四千三百二
　户　淮安提舉司八百五十八戸　安東提舉司九
　百一十二戸　招泗提舉司四百六十五戸　鎮巢
　提舉司二千五百四十户　蘄黄提舉司一千一百
　一十二戸　通泰提舉司七百四十九戸　塔山提
　舉司六百四十四戸　魚網提舉司二千五百一十
　九户　打捕手號軍上千户所打捕軍六百四户
　
　
　
　
　
　
　
　元史卷一百一
元史卷一百一考證
太宗元年北使臣每日支肉一斤麵一斤　按北字舊
　訛比據永樂大典本改
遼陽等處行中書省所轄陸站一百五處　按舊本脱
　陸站一百五處六字據經世大典補
四川行中書省所轄　按此條獨無總數以下文計之
　當為一百三十二處
