
　資治通鑑卷二百六十五　宋　司馬光　撰
　　　　　　　　　　　　　　胡三省　音註
　唐紀八十一(起閼逢困敦五月盡柔/兆攝提格凡二年有竒)
　　昭宗聖穆景文孝皇帝下之下
天祐元年五月丙寅加河陽節度使張漢瑜同平章事
　帝宴朱全忠及百官於崇勲殿(時以洛陽宫前殿為/貞觀殿内朝為崇勲)
(殿/)既罷復召全忠宴於内殿(復扶/又翻)全忠疑不入帝曰全
忠不欲來可令敬翔來全忠擿翔使去曰翔亦醉矣(全/忠)
(疑帝欲圖已敬翔其腹心也/故亦不使之入擿它狄翻)辛未全忠東還(還從宣翻/又如字)
乙亥至大梁　忠義節度使趙匡凝遣水軍上峽攻王
建䕫州(趙匡凝以襄陽之甲窺䕫門䕫在三峽/上游泝流攻之故曰上峽上時掌翻)知渝州
王宗阮等擊敗之萬州刺史張武作鐵絙絶江中流立
柵於兩端謂之鏁峽(敗補邁翻絙古/恒翻鏁即鎖字)　六月李茂貞王
建李繼徽傳檄合兵以討朱全忠全忠以鎮國節度使
朱友裕為行營都綂將步騎擊之(當是時蜀兵不出朱/全忠之兵力不能及)
(也令朱友裕/擊岐邠耳)命保大節度使劉鄩弃鄜州引兵屯同州
(劉鄩在鄜州逼近李茂貞繼徽聲援不接故/使弃鄜還屯同州與朱友裕合埶鄜音夫)癸丑全忠
引兵自大梁西討茂貞等秋七月甲子過東都入見(見/賢)
(遍/翻)壬申至河中　西川諸將勸王建乗李茂貞之衰攻
取鳯翔建以問節度判官馮涓(涓圭/淵翻)涓曰兵者凶器殘
民耗財不可窮也(言不可窮兵極其兵力/好戰不休是窮兵也)今梁晉虎爭
勢不兩立(梁朱全忠/晉李克用)若併而為一舉兵向蜀雖諸葛亮
復生不能敵矣(復扶/又翻)鳯翔蜀之藩蔽不若與之和親結
為婚姻無事則務農訓兵保固疆埸(易音/亦)有事則覘其
機事觀舋而動可以萬全(覘丑廉翻又丑/艷翻舋許覲翻)建曰善茂貞
雖庸才然有强悍之名(悍下罕翻/又侯旰翻)逺近畏之與全忠力
爭則不足自守則有餘使為吾藩蔽所利多矣乃與茂
貞修好(王建既併山南諸州阻關而守關外倚/李茂貞為藩蔽故與之修好好呼到翻)丙子茂
貞遣判官趙鍠如西川為其姪天雄節度使繼勲求昏
(鍠户盲翻為于偽翻此天/雄軍治秦州屬李茂貞)建以女妻之(妻七/細翻)茂貞數求
貨及甲兵於建建皆與之(墮軍實以厚寇讐豈王建之/本心哉倚以自蔽不厭其數)
(也數所/角翻)王建賦斂重人莫敢言馮涓因建生日獻頌先
美功徳後言生民之苦建愧謝曰如君忠諫功業何憂
賜之金帛自是賦斂稍損(史言馮涓因獻頌而進規/故其諌易入斂力贍翻)
初朱全忠自鳯翔迎車駕還(見二百六十三卷天復/三年還從宣翻又如字)見
徳王裕眉目疎秀且年齒已壯惡之(惡烏路翻全忠欲/簒利立庸㓜徳王)
(裕貌秀而齒長立之/非已之利也故惡之)私謂崔𦙍曰徳王嘗奸帝位(謂為/劉季)
(述所立也事見二百六十/二卷光化三年天復元年)豈可復留(奸音于復/扶又翻)公何不
言之𦙍言於帝帝問全忠全忠曰陛下父子之間臣安
敢竊議此崔𦙍賣臣耳(史言朱全/忠之狡猾)帝自離長安日憂不
測與皇后終日沈飲或相對涕泣(離力智翻是年正月/壬戌帝離長安而東)
(沈持/林翻)全忠使樞密使蔣𤣥暉伺察帝動靜皆知之(伺相/吏翻)
帝從容謂𤣥暉曰徳王朕之愛子全忠何故堅欲殺之
因泣下齧中指血流𤣥暉具以語全忠(史言昭宗之輕/脱以速禍從千)
(容翻齧五結/翻語牛倨翻)全忠愈不自安時李茂貞楊崇本李克用
劉仁恭王建楊行密趙匡凝移檄往來皆以興復為辭
全忠方引兵西討(西討/岐邠)以帝有英氣恐變生於中欲立
㓜君易謀禪代(易以/豉翻)乃遣判官李振至洛陽與𤣥暉及
左龍武綂軍朱友恭右龍武綂軍氏叔琮等圖之八月
壬寅帝在椒殿(椒殿皇后殿也史炤曰/椒殿亦猶椒房之稱)𤣥暉選龍武牙
官史太等百人夜叩宫門言軍前有急奏(軍前謂西討/行營軍前也)
欲面見帝夫人裴貞一開門見兵曰急奏何以兵為史
太殺之𤣥暉問至尊安在昭儀李漸榮臨軒呼曰(呼火/故翻)
寧殺我曹勿傷大家帝方醉遽起單衣繞柱走史太追
而弑之(年三/十八)漸榮以身蔽帝太亦殺之又欲殺何后后
求哀於𤣥暉乃釋之(何后祈生于蔣𤣥暉而卒以𤣥暉/死屈節以茍嵗月之生豈若以身)
(殉昭宗之/不失節也)癸卯蔣𤣥暉矯詔稱李漸榮裴貞一弑逆宜
立輝王祚為皇太子更名柷(更工衡翻/柷昌六翻)監軍國事(監古/衘翻)
又矯皇后令太子於柩前即位宫中恐懼不敢出聲哭
丙午昭宣帝即位時年十三　李克用復以張承業為
監軍(李克用匿張承業見上/卷天復三年監古衘翻)　淮南將李神福攻鄂州
未下(天復三年李神福始攻鄂州天/祐元年又攻卾州事並見上卷)㑹疾病還廣陵楊
行密以舒州團練使泌陽劉存代為招討使(泌陽漢湖/陽縣地後)
(魏置石馬縣後訛為上馬貞觀元年廢開元十六年復/割湖陽置上馬縣天寳元年改曰泌陽屬唐州宋白曰)
(泌陽縣本漢舞隂縣地云云同上唐改泌陽/以地在泌水之陽也唐州治焉泌兵媚翻)神福尋卒
宣州觀察使臺濛卒(卒子/恤翻)楊行密以其子牙内諸軍使
渥為宣州觀察使右牙都指揮使徐温謂渥曰王寢疾
而嫡嗣出藩此必姦臣之謀它日相召非温使者及王
令書慎無亟來(諸侯下令于境内謂之令書以異於天/子所下制詔敕之書也亟紀力翻為徐)
(温召渥/張本)渥泣謝而行　九月己巳尊皇后為皇太后
朱全忠引兵北屯永壽南至駱谷(軍永壽所以致邠兵/自此而南至駱谷所)
(以致/岐兵)鳯翔邠寧兵竟不出辛未東還　冬十月辛卯朔
日有食之　朱全忠聞朱友恭等弑昭宗陽驚號哭(號/户)
(刀/翻)自投於地曰奴輩負我令我受惡名於萬代癸巳至
東都(自軍前東/還至東都)伏梓宫慟哭流涕又見帝自陳非已志
請討賊(帝昭宣帝也/賊弑君之賊)先是䕶駕軍士有掠米於市者(先/悉)
(薦/翻)甲午全忠奏朱友恭氏叔琮不戢士卒侵擾市肆(以/此)
(為二人罪猶不敢昌/然以弑逆之罪罪之)友恭貶崖州司户復姓名李彦威
(李彦威夀州人客汴州殖財任俠朱全忠愛/而子之考異見二百五十九卷景福二年)叔琮貶白
州司户尋皆賜自盡彦威臨刑大呼曰賣我以塞天下
之謗(呼火故翻/塞悉則翻)如鬼神何行事如此望有後乎丙申天
平節度使張全義來朝丁酉復以全忠為宣武䕶國宣
義天平節度使以全義為河南尹兼忠武節度使判六
軍諸衛事(朱全忠兼忠武張全義帥天平見上卷上/年朱友恭氏叔琮既誅以全義領宿衞)乙
巳全忠辭赴鎮庚戌至大梁　鎮國節度使朱友裕薨
於棃園(死于梨/園行營)　光州叛楊行密降朱全忠(降户/江翻)行密
遣兵圍之與鄂州皆告急於全忠(楊行密使其將劉/存攻杜洪於鄂州)十
一月戊辰全忠自將兵五萬自潁州濟淮(自潁州潁上/縣取正陽濟)
(淮/)軍于霍丘(九域志霍丘縣在夀州東一百二/十七里按元豐之壽州治下蔡)分兵救
鄂州淮南兵釋光州之圍還廣陵按兵不出戰全忠分
命諸將大掠淮南以困之　錢鏐潜遣衢州羅城使葉
讓殺刺史陳璋事泄(錢鏐恨陳璋見二百/六十三卷天復二年)十二月璋斬
讓而叛降于楊行密(降户/江翻)　初馬殷弟賨性沈勇(賨徂/宗翻)
(沈持/林翻)事孫儒為百勝指揮使(以百戰百/勝名軍)儒死事楊行密
屢有功遷黒雲指揮使行密嘗從容問其兄弟(從千/容翻)乃
知為殷之弟大驚曰吾常怪汝器度瓌偉(瓌古/回翻)果非常
人當遣汝歸賨泣辭曰賨淮西殘兵(馬賨從秦宗權孫/儒起于淮西故云)
(然/)大王不殺而寵任之湖南地近嘗得兄聲問賨事大
王久不願歸也行密固遣之是歲賨歸長沙行密親餞
之郊賨至長沙殷表賨為節度副使它日殷議入貢天
子賨曰楊王地廣兵彊(楊行密封吳/王故稱之)與吾鄰接不若與
之結好(好呼/到翻)大可以為緩急之援小可通商旅之利殷
作色曰楊王不事天子一旦朝廷致討罪將及吾汝置
此論勿為吾禍(史言馬殷/畏朱全忠)　初清海節度使徐彦若遺
表薦副使劉隱權留後(事見二百六十/二卷天復元年)朝廷以兵部尚
書崔逺為清海節度使逺至江陵聞嶺南多盜且畏隱
不受代不敢前朝廷召逺還隱遣使以重賂結朱全忠
乃奏以隱為清海節度使(史言劉隱自/託于朱全忠)
　　昭宣光烈孝皇帝(諱祚即位更名柷昭宗第九子/後唐明宗天成三年立廟于曹)
　　　(州四年乃/追崇諡號)
天祐二年春正月朱全忠遣諸將進兵逼壽州(是時壽/州治壽)
(春朱全忠自霍丘/遣諸將進逼之)　潤州團練使安仁義勇決得士心
故淮南將王茂章攻之踰年不克(王茂章攻潤州事始/上卷天復三年八月)
楊行密使謂之曰汝之功吾不忘也(安仁義歸楊行密/破趙鍠孫儒平宣)
(潤皆/有功)能束身自歸當以汝為行軍副使但不掌兵耳仁
義不從茂章為地道入城遂克之仁義舉族登樓衆不
敢逼(安仁義在淮南軍中號最/善射衆憚之故不敢逼)先是攻城諸將見仁義
輒罵之(先悉/薦翻)惟李徳誠不然至是仁義召徳誠登樓謂
曰汝有禮吾今以為汝功且以愛妾贈之徳誠掖之而
下并其子斬于廣陵市(田頵朱延壽安仁義淮南諸將/中之鎗鎗者也三叛連衡不足)
(以病楊行密朞年之餘相/次禽殄行密未易才也)　兩浙兵圍陳詢于睦州(陳/詢)
(叛錢鏐事始上/卷天復三年)楊行密遣西南招討使陶雅將兵救之
軍中夜驚士卒多踰壘亡去左右及禆將韓球奔告之
雅安臥不應須臾自定亡者皆還(史言御衆之術/惟静足以制動)錢鏐
遣其從弟鎰及指揮使顧全武王球禦之為雅所敗(從/才)
(用翻鎰夷質/翻敗補邁翻)虜鎰及球以歸　庚午朱全忠命李振知
青州事代王師範(朱全忠寛西顧之虞然/後命李振代王師範)　全忠圍壽
州州人閉壁不出全忠乃自霍丘引歸(朱全忠遣諸將/逼毒州城下而)
(留屯霍丘/為後勢)二月辛卯至大梁(霍丘至大梁/九百餘里)　李振至青
州王師範舉族西遷至濮陽素服乗驢而進(至濮陽已/入朱全忠)
(巡屬故囚服乘驢/以請罪濮博木翻)至大梁全忠客之表李振為青州留
後　戊戌以安南節度使同平章事朱全昱為太師致
仕全昱全忠之兄也戇樸無能(戇竹/巷翻)先領安南全忠自
請罷之　是日社(自古以來以戊日社戊土也/立春以後歴五戊則社日)全忠使
蔣𤣥暉邀昭宗諸子徳王裕棣王祤䖍王禊沂王禋遂
王禕景王祕祁王琪雅王􁧣(􁧣之/人翻)瓊王祥置酒九曲池
(九曲池在/洛苑中)酒酣悉縊殺之投尸池中　朱全忠遣其將
曹延祚將兵與杜洪共守鄂州庚子淮南將劉存攻拔
之(天復二年正月淮南兵/攻鄂州踰兩朞而後克)執洪延祚及汴兵千餘人送
廣陵悉誅之(僖宗光啓二年杜洪/據鄂州至是而亡)行密以存為鄂岳觀
察使　已酉葬聖穆景文孝皇帝於和陵(和陵在河南/緱氏縣懊來)
(山是年更/名太平山)廟號昭宗　三月庚午以王師範為河陽節
度使　戊寅以門下侍郎同平章事獨孤損同平章事
充靜海節度使(罷獨孤損政事耳靜海軍治交/州在嶺海之外損安得至邪)以禮部
侍郎河間張文蔚同平章事(蔚紆/勿翻)甲申以門下侍郎同
平章事裴樞為左僕射崔逺為右僕射並罷政事初栁
璨及第不四年為宰相性傾巧輕佻(佻它/彫翻)時天子左右
皆朱全忠腹心璨曲意事之同列裴樞崔逺獨孤損皆
朝廷宿望意輕之璨以為憾和王傅張廷範(和王福亦/昭宗之子)
本優人有寵于全忠奏以為太常卿樞曰廷範勲臣幸
有方鎮(言幸有方鎮/可以處之)何藉樂卿(太常卿掌禮樂故曰樂/卿言勲人處之之職當)
(各當其分不/藉樂卿以榮)恐非元帥之㫖(朱全忠時為諸/道元帥故稱之)持之不下
(下户/嫁翻)全忠聞之謂賔佐曰吾常以裴十四器識真純不
入浮薄之黨(裴樞第/十四)觀此議論本態露矣(言其猶持/清議也)璨
因此并逺損譖於全忠故三人皆罷以吏部侍郎楊涉
同平章事渉收之孫也(楊收見懿宗紀/為相以罪貶死)為人和厚恭謹
聞當為相與家人相泣謂其子凝式曰此吾家之不幸
也必為汝累(累良/瑞翻)　加清海節度使劉隱同平章事
壬辰河東都押牙葢寓卒遺書勸李克用省營繕薄賦
斂求賢俊(史言葢寓垂歿不忘效忠於李/克用葢古盍翻姓也省所景翻)　夏四月庚
子有彗星出西北(彗祥歳翻又徐/醉翻又音歲)　淮南將陶雅㑹衢
睦兵攻婺州(光化三年田頵取婺州既而頵為楊/行密所攻錢鏐取婺州使沈夏守之)錢鏐
使其弟鏢將兵救之(鏢匹/燒翻)　五月禮院奏皇帝登位應
祀南郊敕用十月甲午行之(為朱全忠殺栁/璨蔣𤣥暉張本)　乙丑彗
星長竟天(彗所以除舊布新易姓之徴也薛居正五代/史曰是年正月甲辰有彗出于北河貫文昌)
(其長三文餘五月乙丑復出軒/轅大角及于天市垣光耀嚴猛)栁璨恃朱全忠之勢恣
為威福會有星變占者曰君臣俱災宜誅殺以應之璨
因疏其素所不快者於全忠曰此曹皆聚徒横議怨望
腹非(横户猛翻/非亦作誹)宜以之塞災異(塞悉/則翻)李振亦言於朱全
忠曰朝廷所以不理良由衣冠浮薄之徒紊亂綱紀(紊/音)
(問/)且王欲圖大事(謂簒/奪也)此曹皆朝廷之難制者也不若
盡去之(去羌/吕翻)全忠以為然癸酉貶獨孤損為棣州刺史
裴樞為登州刺史崔逺為萊州刺史乙亥貶吏部尚書
陸扆為濮州司户工部尚書王溥為淄州司户庚辰貶
太子太保致仕趙崇為曹州司户兵部侍郎王賛為濰
州司户(濰音維唐武徳二年分青州北海縣置濰州八/年州廢以北海還屬青州此時葢復置濰州也)
自餘或門胄髙華或科第自進居三省臺閣以名檢自
處(處昌/吕翻)聲迹稍著者皆指為浮薄貶逐無虛日搢紳為
之一空(為于/偽翻)辛巳再貶裴樞為瀧州司户(劉昫曰瀧州/治瀧水縣本)
(漢端溪縣地晉分端溪立龍鄉縣隋改龍鄉為平/原縣又改為瀧水唐平蕭銑置瀧州瀧閭江翻)獨孤
損為瓊州司户崔逺為白州司户　甲申忠義節度使
趙匡凝遣使修好於王建(趙匡凝東結淮南西通巴蜀/欲交隣以抗朱全忠也適以)
(動朱全忠之/兵好呼到翻)　六月戊子朔敕裴樞獨孤損崔逺陸扆王
溥趙崇王賛等並所在賜自盡時全忠聚樞等及朝士
貶官者三十餘人於白馬驛(白馬驛在滑/州白馬縣)一夕盡殺之
投尸于河初李振屢舉進士竟不中第(中竹/仲翻)故深疾搢
紳之士言於全忠曰此輩常自謂清流宜投之黄河使
為濁流全忠笑而從之振毎自汴至洛朝廷必有竄逐
者時人謂之鴟梟(朝直遥翻下/同梟堅堯翻)見朝士皆頥指氣使(以/頥)
(指麾以氣使令言其怙朱/全忠之勢而肆其驕豪也)旁若無人全忠嘗與僚佐及
遊客坐於大栁之下全忠獨言曰此栁宜為車轂(轂古/鹿翻)
衆莫應有遊客數人起應曰宜為車轂全忠勃然厲聲
曰書生輩好順口玩人皆此類也(好呼到翻言順口/附和以玩狎人)車
轂須用夾榆(説文榆白枌所謂夾榆乃今之田榆也生/田塍間其皮類槐其肉理堅緻而赤鋸以)
(為器堅而耐久車轂衆輻所湊其木宜堅緻者吕/俛曰櫅榆宜作車轂爾雅云白棗也櫅相稽翻)栁木
豈可為之顧左右曰尚何待左右數十人捽言宜為車
轂者悉撲殺之(捽昨没翻/撲弼角翻)己丑司空致仕裴贄貶青州
司户尋賜死栁璨餘怒所注猶不啻十數張文蔚力解
之乃止時士大夫避亂多不入朝壬辰敕所在州縣督
遣無得稽留前司勲員外郎李延古徳裕之孫也去官
居平泉莊(李徳裕有平泉莊在河南府界徳裕平泉記/曰先公眺想屬注伊川吾于是有退居河洛)
(之志於龍門得喬處士故居翦荆棘驅狐/狸而為之康駢曰平泉莊去洛城三十里)詔下未至責
授衞尉寺主簿秋七月癸亥太子賔客致仕栁遜貶曹
州司馬　庚午夜天雄牙將李公佺與牙軍謀亂羅紹
威覺之公佺焚府舍剽掠奔滄州(為羅紹威誅牙將張/本佺且縁翻剽匹妙)
(翻時劉守/文據滄州)　八月王建遣前山南西道節度使王宗賀
等將兵擊昭信節度使馮行襲於金州(馮行襲附/朱全忠)　朱
全忠以趙匡凝東與楊行密交通西與王建結昏乙未
遣武寧節度使楊師厚將兵撃之己亥全忠以大軍繼
之(月考異曰梁太祖實録薛居正五代史梁記皆云七南/  庚午遣楊師厚帥前軍討趙匡凝于襄州辛未帝)
(征唐實録七月全忠奏匡凝擅通好西川淮南又遣弟/專領荆南請削奪官爵已遣都將楊師厚討之翌日全)
(忠自帥軍以進編遺録八月壬辰先抽武寧楊師厚是/日到乃議伐襄州帥趙匡凝乙未大發車徒委楊師厚)
(總其軍政乙亥上領親從步騎繼大軍之後是夜宿尉/氏今從之薛史太祖將圖禪代以匡凝兄弟並據藩鎮)
(乃遣使先諭㫖焉凝對使者流涕荅以受國恩深豈敢/隨時妄有它志使者復命太祖大怒天祐二年秋七月)
(遣楊師厚帥師討之辛未全忠南征表匡凝罪狀請削/官爵按全忠劫遷昭宗於洛陽匡凝與行密等移檄諸)
(道共討之全忠安肯/以禪代問之今不取)　處州刺史盧約使其弟佶攻䧟
温州(佶巨乙翻紀考異曰新紀正月約陷/温州十國  年在此月戊戌今從之)張惠奔福州
(犬復三年張惠據温州至是而敗王審知時據福州自/温州南出平陽縣渡海浦即福州界九域志温州東南)
(至福州界三百二十里自/界首至福州五百二十里)　錢鏐遣方永珍救婺州(淮/南)
(兵自正月/攻婺州)　初禮部員外郎知制誥司空圖弃官居虞
鄉王官谷(王官谷在虞/鄉縣中條山)昭宗屢徵之不起栁璨以詔書
徴之圖懼詣洛陽入見(見賢/遍翻)陽為衰野墜笏失儀璨乃
復下詔畧曰既養髙以傲代類移山以釣名又曰匪夷
匪惠難居公正之朝(復扶又翻栁璨言司空圖既非伯/夷之清又非栁下惠之和且朝政)
(如彼而自謂公正通鑑/直叙其辭而媺惡自見)可放還山圖臨淮人也　楊師
厚攻下唐鄧復郢隨均房七州(七州皆忠/義軍巡屬)朱全忠軍于
漢北九月辛酉命師厚作浮梁於隂谷口(襄州穀城縣/有隂城鎮按)
(舊史隂谷口在/襄州西六十里)癸亥引兵度漢(浮梁成/而度)甲子趙匡凝將
兵二萬陳于漢濱(陳讀/曰陣)師厚與戰大破之遂傅其城下
(傅讀/如附)是夕匡凝焚府城帥其族及麾下士㳂漢奔廣陵
(僖宗中和四年趙徳諲據襄州傳子匡凝至是而亡楊/行密時據廣陵匡凝㳂漢入江順流東下而奔歸之帥)
(讀曰率/下同)乙丑師厚入襄陽丙寅全忠繼至匡凝至廣陵
楊行密戲之曰君在鎮歲以金帛輸全忠今敗乃歸我
乎匡凝曰諸侯事天子歲輸貢賦乃其職也豈輸賊乎
(輸舂/遇翻)今日歸公正以不從賊故耳行密厚遇之　丙寅
封皇弟禔為潁王(禔是支翻/又是兮翻)祐為蔡王　丁夘荆南節
度使趙匡明帥衆二萬弃城奔成都(天復二年趙匡凝/遣匡明據有荆南)
(匡凝既敗/匡明亦走)戊辰朱全忠以楊師厚為山南東道留後引
兵擊江陵(荆南軍府/治江陵)至樂鄉(九域志江陵府長/林縣有樂鄉鎮)荆南牙
將王建武遣使迎降全忠以都將賀瓌為荆南留後(降/户)
(江翻瓌/古回翻)全忠尋表師厚為山南東道節度使　王宗賀
等攻馮行襲所向皆捷丙子行襲弃金州奔均州其將
全師朗以城降(僖宗大順二年馮行襲取金州至是而/敗行襲遂歸于朱全忠九域志金州東)
(至均州七百里宗考異曰李昊蜀書髙祖紀作全行思/後主紀作全行  林思諤王宗播王承規傳作全行宗)
(桑𢎞志傳作全行朗新書馮行襲傳作金行全葢傳寫/差誤不可考正按後蜀後主實録云金州招安指揮使)
(全師郁世居金州疑是師朗/昆弟族人也今從十國紀年)王建更師朗姓名曰王宗
朗(更工衡翻/下詔更同)補金州觀察使割渠巴開三州以𨽻之(宋/白)
(曰渠州春秋巴國秦滅巴置巴郡漢為宕渠縣地蜀先/主分巴郡置宕渠郡梁大同三年於郡理置渠州巴州)
(亦漢宕渠地後漢分宕渠北界置漢昌縣今州理是也/後魏於漢昌縣理置大谷郡又于郡北置巴州開州漢)
(朐䏰縣地後漢建安二年分朐䏰西北界/置漢豐縣後周置開江郡隋改郡為開州)　乙酉詔更
用十一月癸酉親郊　淮南將陶雅陳璋拔婺州執刺
史沈夏以歸楊行密以雅為江南都招討使歙婺衢睦
觀察使(楊行密本用/陶雅為歙州)以璋為衢婺副招討使璋攻暨陽
(此暨陽即越州諸暨縣/也與婺州東陽縣接境)兩浙將方習敗之(敗補/邁翻)習進攻
婺州　濠州團練使劉金卒楊行密以金子仁規知濠
州　楊行密長子宣州觀察使渥(長知兩翻/下子長同)素無令譽
(令善也令/力正翻)軍府輕之行密寢疾命節度判官周隱召渥
隱性憃直(憃書容翻愚/也又涉降翻)對曰宣州司徒輕易信䜛喜擊
毬飲酒(楊渥時守宣州蓋加官司/徒易以䜴翻喜許記翻)非保家之主餘子皆
㓜未能駕馭諸將廬州刺史劉威從王起細㣲必不負
王不若使之權領軍府(考異曰按徐温謂隱為姧人隱/若欲為亂當密召劉威豈肯對)
(其父斥渥短請以軍府/授威隱乃戇直之人耳)俟諸子長以授之(長知/兩翻)行密不
應左右牙指揮使徐温張顥言於行密曰王平生出萬
死冒矢石為子孫立基業(為于/偽翻)安可使它人有之行密
曰吾死瞑目矣(瞑莫定翻/閉目也)隱舒州人也它日將佐問疾
行密目留幕僚嚴可求衆出可求曰王若不諱如軍府
何行密曰吾命周隱召渥今忍死待之可求與徐温詣
隱隱未出見牒猶在案上可求即與温取牒遣使者如
宣州召之(為楊渥不/終張本)可求同州人也(路振九國志曰嚴/可求本馮翊人父)
(實仕唐為江淮陸運/判官由是家于江都)行密以潤州團練使王茂章為宣
州觀察使(楊行密以宣州地接杭州使良將居之豈知/楊渥與王茂章搆怨乎為茂章奔兩浙張本)
　冬十月丙戌朔以朱全忠為諸道兵馬元帥别開幕
府(别開元/帥府)是日全忠部署將士將歸大梁(將自襄陽/歸大梁)忽
變計欲乗勝擊淮南(洛陽以丙戌除全忠諸道元帥全/忠猶在行營以是日變計欲攻淮)
(南/)敬翔諫曰今出師未踰月平兩大鎮(謂荆襄/兩鎮)闢地數
千里逺近聞之莫不震懾(懾之/涉翻)此威望可惜不若且歸
息兵俟舋而動(敬翔知淮南之不/可攻舋許觀翻)不聴　改昭信軍為
戎昭軍(昭信軍本置于金州/時已為王建所取)　辛夘朱全忠發襄州壬
辰至棗陽(棗陽縣屬隨州自襄陽/至棗陽一百三十餘里)遇大雨自申州抵光
州(宋白曰申州春秋之申國漢置平氏縣魏文帝立義/陽郡宋立司州入魏改為郢州周武帝改郢州為申)
(州光州春秋弦國漢為西陽縣魏置弋陽郡梁末于光/城置光州北齊置南郢州後周為淮南郡隋復為光州)
(九域志自申州東南至光州三百五十五里由考異曰/梁太祖實録十月壬申上御大軍發自襄州  安黄涉)
(申光暨夀春之霍丘駐焉十國紀年十月朱全忠自襄/州帥衆二十萬趨光夀按十月丙戌朔無壬申梁實録)
(誤今從/編遺録)道險狹塗潦人馬疲乏士卒尚未冬服多逃亡
全忠使人謂光州刺史柴再用曰下我以汝為蔡州刺
史(柴再用汝陽人也/故以衣錦啗之)不下且屠城再用嚴設守備戎服
登城見全忠拜伏甚恭曰光州城小兵弱不足以辱王
之威怒王茍先下壽州敢不從命全忠留其城東旬日
而去　起居郎蘇楷禮部尚書循之子也(裴樞等既死/而蘓循等進)
(矣奉唐璽綬而輸/之梁者此輩也)素無才行(行下/孟翻)乾寧中登進士第昭
宗覆試黜之仍永不聴入科場(洪邁隨筆曰昭宗乾寧/三年試進士刑部尚書)
(崔凝以下二十五人放榜詔于武徳殿前覆試但放十/五人自狀頭張貽範以下重落其六人許再入舉場四)
(人所試最下不許再入蘓楷其一也唐人謂貢院為/科場亦謂之場屋言由此而決科進取爭名之場也)甲
午楷帥同列上言諡號美惡臣子不得而私先帝諡號
多溢美乞更詳議(按舊書帝紀楷時帥起居郎羅衮起/居舍人盧鼎上駮議楷目不知書僅)
(能執筆其文羅衮作也/帥讀曰率上時掌翻)事下大常(下户/嫁翻)丁酉張廷範奏
改諡恭靈莊愍孝皇帝廟號襄宗詔從之　楊渥至廣
陵(渥自宣州/至廣陵)辛丑楊行密承制以渥為淮南留後　戊
申朱全忠發光州迷失道百餘里又遇雨比及壽州(九/域)
(志光州東至壽州三/百五十里比必利翻)壽人堅壁清野以待之全忠欲圍
之無林木可為柵乃退屯正陽(淮水流出潁壽之間夾/淮有正陽鎮東正陽屬)
(壽州安豐縣界西正/陽屬潁州潁上縣界)　癸丑更名成徳軍曰武順(以朱/全忠)
(父名誠故改成徳/為武順更工衡翻)　十一月丙辰朱全忠度淮而北柴
再用抄其後軍(抄楚/交翻)斬首三千級獲輜重萬計全忠悔
之(悔不用敬/翔之言也)躁忿尤甚(躁則/到翻)丁卯至大梁先是全忠急
於傳禪(先悉/薦翻)密使蔣𤣥暉等謀之𤣥暉與栁璨等議以
魏晉以來皆先封大國加九錫殊禮然後受禪當次第
行之乃先除全忠諸道元帥以示有漸仍以刑部尚書
裴迪為送官告使全忠大怒宣徽副使王殷趙殷衡疾
𤣥暉權寵欲得其處(蔣𤣥暉時為樞密使内專朝/廷之權外結朱全忠之寵)因譛
之於全忠曰𤣥暉璨等欲延唐祚故逗遛其事以須變
(須待/也)𤣥暉聞之懼自至壽春具言其狀(言朱全忠在壽/春行營蔣𤣥暉)
(懼罪故自/往言狀)全忠曰汝曹巧述閒事以沮我(沮在吕/翻止也)借使
我不受九錫豈不能作天子邪(禪代之事先封大國次/加九錫殊禮此王莽創)
(為之也魏晉踵而行之諱其名而受其實魏文帝所謂/舜禹之事吾知之矣其言雖不至如朱全忠之凶暴其)
(欲簒之心/則一也)𤣥暉曰唐祚已盡天命歸王愚智皆知之𤣥
暉與栁璨等非敢有背徳(背蒲/妹翻)但以今兹晉燕岐蜀皆
吾勍敵(晉李克用燕劉仁恭岐李/茂貞蜀王建勍渠京翻)王遽受禪彼心未服
不可不曲盡義理然後取之欲為王創萬代之業耳(為/于)
(偽/翻)全忠叱之曰奴果反矣𤣥暉惶遽辭歸與璨議行九
錫時天子將郊祀百官既習儀(唐制大祀百官皆先習/儀受誓戒散齋致齋而)
(後行/事)裴迪自大梁還(裴迪先至壽春行營從朱全/忠還大梁自大梁還洛陽)言全
忠怒曰栁璨蔣𤣥暉等欲延唐祚乃郊天也璨等懼庚
午敕改用來年正月上辛殷衡本姓孔名循為全忠家
乳母養子故冒姓趙後漸貴復其姓名　壬申趙匡明至
成都(正月丁卯弃荆南/至是方至成都)王建以客禮遇之昭宗之䘮朝
廷遣告哀使司馬卿宣諭王建至是始入蜀境西川掌書
記韋莊為建謀(為于偽翻/下思為同)使武定節度使王宗綰諭卿
曰(武定節度使治洋州蜀/之東北鄙也故使諭卿)蜀之將士世受唐恩去歲聞
乗輿東遷凡上二十表(乗繩證翻/上時掌翻)皆不報尋有士卒自
汴來聞先帝已罹朱全忠弑逆蜀之將士方日夕枕戈
(枕職/任翻)思為先帝報仇不知今兹使來以何事宣諭舍人
宜自圖進退(司馬卿抑時為中書舍人歟否則唐制中/書通事舎人掌受四方章奏及宣傳詔命)
(今以卿將命出/使故稱之歟)卿乃還(還從/宣翻)　庚辰吳武忠王楊行密
薨(年五十四王考異曰十國紀年注吳録唐烈祖實録/及吳史官  振撰楊本紀皆云天祐二年十一月庚)
(辰行密卒敬翔梁編遺録云天祐三年三月潁州獲河/東諜者言去年十一月持李克用絹書往淮南十二月)
(至楊州方知楊行密已死與莊宗功臣列傳行密傳所/載畧同沈顔行密神道碑殷文圭行密墓誌游恭渥墓)
(誌皆云天祐三年丙寅二月十三日丙申卒薛居正五/代史行密傳亦云天祐三年卒行密之亡嗣君幼弱不)
(由朝命承襲或始死未敢發䘮赴以明年二月疑沈顔/等從而書之墓誌云十一月吳王寢疾付渥後事授淮)
(南使或本紀等誤以此月為行密卒王振沈顔殷文圭/游恭皆仕吳而記録差異固不可考今從舊史而存碑)
(誌年月以/廣傳聞)將佐共請宣諭使李儼承制授楊渥淮南節
度使東南諸道行營都綂兼侍中𢎞農郡王(楊行密請/李儼承制)
(見二百六十三卷天復二/年渥字承天楊行密長子)　栁璨蔣𤣥暉等議加朱全
忠九錫朝士多竊懐憤邑(朝直/遥翻)禮部尚書蘓循獨揚言
曰梁王功業顯大厯數有歸朝廷速宜揖讓朝士無敢
違者辛巳以全忠為相國總百揆以宣武宣義天平䕶
國天雄武順佑國河陽義武昭義保義戎昭武定泰寧
平盧忠武匡國鎮國武寧忠義荆南等二十一道為魏
國(宣武領汴宋亳單宣義領汝鄭滑天平領鄆曹濮濟/䕶國領河中晉絳慈隰天雄領魏博貝衞澶相武順)
(領鎮冀深趙佑國領京兆商華河陽領孟懐義武領定/祁易昭義軍領潞澤保義領邢洺磁戎昭領金均房武)
(定領洋泰寧領兖沂密平盧領青淄齊棣登萊忠武領/陳許匡國領同鎮國領陜虢武寧領徐宿忠義領襄鄧)
(隨郢唐復安荆/南領荆歸峽)進封魏王仍加九錫全忠怒其稽緩讓
不受十二月戊子命樞密使蔣𤣥暉齎手詔詣全忠諭
指癸巳𤣥暉自大梁還言全忠怒不解甲午栁璨奏稱
人望歸梁王陛下釋重負今其時也即日遣璨詣大梁
逹傳禪之意全忠拒之初璨陷害朝士過多(謂白馬/之禍也)全
忠亦惡之(惡烏/路翻)璨與蔣𤣥暉張廷範朝夕宴聚深相結
為全忠謀禪代事(為于/偽翻)何太后泣遣宫人阿䖍阿秋達
意𤣥暉語以它日傳禪之後求子母生全(阿烏葛翻語/牛倨翻帝及)
(徳王裕皆何太后子也昭宗已弑裕與諸弟稍長相繼/而死事已至此后之母子能獨全乎后素號多智臨難)
(乃爾蓋當時以能隨時/上下以全生者為智也)王殷趙殷衡譛𤣥暉云與栁璨
張廷範於積善堂夜宴對太后焚香為誓期興復唐祚
(何太后時/居積善宫)全忠信之乙未收𤣥暉及豐徳庫使應頊御
㕑使朱建武繫河南獄(河南/府獄)以王殷權知樞密趙殷衡
權判宣徽院事全忠三表辭魏王九錫之命丁酉詔許
之(朱全忠憤怒正欲殺蔣𤣥暉等乃復行魏晉之事表/辭者敬翔教之也詔許之者王殷等承朱全忠之風)
(指/也)更以為天下兵馬元帥然全忠已修大梁府舍為宫
闕矣(史誅其心迹以/示天下後世)是日斬蔣𤣥暉杖殺應頊朱建武
庚子省樞密使及宣徽南院使獨置宣徽使一員以王
殷為之趙殷衡為副使辛丑敕罷宫人宣傳詔命(天復/三年)
(誅宦官以内夫人宣/傳詔命考異見前)及參隨視朝(開元禮疏曰晉康獻/禇后臨朝不坐則宫)
(人傳命百僚周隋相因國家承之不改唐六典曰宫嬪/司賛掌朝㑹賛相之事凡朝引客立于殿庭至天祐三)
(年詔曰宫嬪女職本備内任今後遇延英坐日只令/小黄門祇候引從宫人不得出内正是年詔敕也)追
削蔣𤣥暉為凶逆百姓令河南掲尸於都門外聚衆焚
之(河南河南府也/揭其謁翻舉也)𤣥暉既死王殷趙殷衡又誣𤣥暉私
侍何太后令阿秋阿䖍通導往來己酉全忠密令殷殷
衡害太后于積善宫敕追廢太后為庶人(子而廢母是/復晉峻陽之)
(事/也)阿秋阿䖍皆於殿前撲殺(撲弼/角翻)庚戌以皇太后喪廢
朝三日(既廢母為庶人又廢朝三日廢為庶人天性滅/矣廢朝三日既非䘮母之禮又不足以塞天性)
(之傷唐之臣子非唐/之臣子也朝直遥翻)辛亥敕以宫禁内亂罷來年正月
上辛謁郊廟禮(唐不復/郊矣)癸丑守司空兼門下侍郎同平
章事栁璨貶登州刺史太常卿張廷範貶萊州司户甲
寅斬璨於上東門外車裂張廷範於都市(自罷謁郊廟/以下皆朱全)
(忠之/夙心)璨臨刑呼曰負國賊栁璨死其宜矣(呼火/故翻)　西川
將王宗朗不能守金州焚其城邑奔成都(王宗朗守金/州纔三月耳)
戎昭節度使馮行襲復取金州奏請金州荒殘乞徙理
均州從之更以行襲領武安軍(武考異曰實録云改為/  寧軍新表云改為武)
(定軍按武寧乃徐州軍額武定乃洋州軍額不應同名/續寳運録注云天復七年秋汴軍都頭號馮青面改姓)
(朱授全忠印綬為洋州刺史授當作受洋州自景福元/年刺史楊守佐歸順鳯翔後被朱全忠除此年秋蜀第)
(二指揮使王宗綰收獲金州都押衙全貴帥衆降賜姓/王名宗朗拜金州刺史又編遺録天祐三年二月云行)
(襲巳于均州建節因署韓恭知金州事請朝廷落下防/禦使并不建戎昭軍以此諸書參驗似是今者以行襲)
(兼領洋州節制非改戎昭為武定軍實録新表皆誤續/寳運録天復七年亦誤也  按考異則武安軍當作武)
(定軍參考新/舊書亦然)　陳詢不能守睦州奔于廣陵(為兩浙兵/所逼也僖)
(宗中和四年陳晟/據睦州至詢而敗)淮南招討使陶雅入據其城　楊渥
之去宣州也欲取其幄幕及親兵以行觀察使王茂章
不與渥怒既襲位遣馬步都指揮使李簡等將兵襲之
(楊渥襲位曽幾何時而修怨于一州/將其褊量如此固不足以君國子民)　湖南兵寇淮南
淮南牙内指揮使楊彪擊却之
三年春正月壬戌靈武節度使韓遜奏吐蕃七千餘騎
營於宗髙谷將擊嗢未及取涼州(趙珣聚米圖經曰靈/武自賀蘭山路過西)
(至涼州/九百里)　李簡兵奄至宣州王茂章度不能守(度徒/洛翻)帥
衆奔兩浙(帥讀/曰率)親兵上蔡刁彦能辭以母老不從行登
城諭衆曰王府命我招諭汝曹(楊渥父子皆以王爵鎮/廣陵故稱淮南軍府為)
(王/府)大兵行至矣衆由是定陶雅畏茂章斷其歸路(斷音/短)
引兵還歙州錢鏐復取睦州(睦州自此屬錢氏楊/氏不能爭歙書涉翻)鏐以
茂章為鎮東節度副使更名景仁(更工/衡翻)　乙丑加靜海
節度使曲承裕同平章事(曲承裕乗亂/據有安南)　初田承嗣鎮
魏博選募六州驍勇之士五千人為牙軍(事見二百二/十二卷代宗)
(廣徳/元年)厚其給賜以自衞為腹心自是父子相繼親黨膠
固歲乆益驕横(横户/孟翻)小不如意輒族舊帥而易之(帥所/類翻)
自史憲誠以來皆立於其手(穆宗長慶二年立史憲誠/文宗大和三年立何進滔)
(懿宗咸通十一年立韓允中僖宗中和三年/立樂彦禎文徳元年立趙文㺹尋立羅𢎞信)天雄節度
使羅紹威心惡之力不能制(惡烏/路翻)朱全忠之圍鳯翔也
(圍鳯翔見昭宗天/復元年二年三年)紹威遣軍將楊利言密以情告全忠
欲借其兵以誅之全忠以事方急未暇如其請隂許之
及李公佺作亂(去年七月李/公佺亂見上)紹威益懼復遣牙將臧延
範趣全忠(趣讀/曰促)全忠乃發河南諸鎮兵七萬遣其將李
思安將之㑹魏鎮兵屯深州樂城(魏鎮魏博鎮冀兩鎮/樂城恐當作樂夀)
聲言擊滄州討其納李公佺也㑹全忠女適紹威子廷
規者卒(卒子/恤翻)全忠遣客將馬嗣勲實甲兵於槖中(有底/曰囊)
(無底曰槖/槖撻各翻)選長直兵千人為擔夫(長直兵葢選驍勇之/士長使之直衞不以)
(番代者也/擔都濫翻)帥之入魏(帥讀曰/率下同)詐云㑹葬全忠自以大軍
繼其後云赴行營牙軍皆不之疑庚午紹威潜遣人入
庫斷弓弦甲襻(㫁音短襻/普患翻)是夕紹威帥其奴客數百與
嗣勲合擊牙軍牙軍欲戰而弓甲皆不可用遂闔營殪
之(殪一/計翻)凡八千家嬰孺無遺詰旦全忠引兵入城(詰去/吉翻)
　辛未以權知寧逺留後龎巨昭嶺南西道留後葉廣
畧並為節度使(二人皆能保據/本道因而命之)　庚辰錢鏐如睦州(九/域)
(志杭州西南至睦/州三百一十五里)　西川將王宗阮攻歸州獲其將韓
從實(歸州屬/荆南)　陳璋聞陶雅歸歙自婺州退保衢州兩
浙將方永珍等取婺州進攻衢州(去年九月淮南兵取/婺州陳璋本以衢州)
(附淮南今自/婺州退保之)　楊渥遣先鋒指揮使陳知新攻湖南三
月乙丑知新拔岳州逐刺史許徳勲(昭宗天復三年湖/南將許徳勲取岳)
(州今/弃之)渥以知新為岳州刺史(為陳知新等/覆軍張本)　戊寅以朱
全忠為鹽鐵度支户部三司都制置使三司之名始于
此全忠辭不受　夏四月癸未朔日有食之　羅紹威
既誅牙軍魏之諸軍皆懼紹威雖數撫諭之(數所/角翻)而猜
怨益甚朱全忠營於魏州城東數旬將北巡行營㑹天
雄牙將史仁遇作亂聚衆數萬據髙唐(髙唐漢古縣唐/屬博州九域志)
(在州東北一/百一十里)自稱留後天雄巡内諸縣多應之全忠移
軍入城遣使召行營兵還攻髙唐至歴亭(歴亭縣屬貝/州九域志在)
(州東九十里宋白曰歴亭縣之地自後魏至髙齊其地/屬鄃縣隋開皇十六年于永濟渠南置歴亭縣遥取漢)
(歴城縣為名按漢地理志歴城屬信都郡在蓚縣界王/莽改曰歴亭唐萬歲登封元年移就盤河置在古歴城)
(西七/十里)魏兵在行營者作亂與仁遇相應元帥府左司馬
李周彞右司馬符道昭擊之所殺殆半進攻髙唐克之
城中兵民無少長皆死(少詩照翻/長知兩翻)擒史仁遇鋸殺之先
是仁遇求救於河東及滄州(先悉/薦翻)李克用遣其將李嗣
昭將三千騎攻邢州以救之時邢州兵纔二百團練使
牛存節守之嗣昭攻七日不克全忠遣右長直都將張
筠將數千騎助存節守城筠伏兵於馬嶺擊嗣昭敗之
(敗襧/邁翻)嗣昭遁去義昌節度使劉守文遣兵萬人攻貝州
又攻冀州拔蓚縣進攻阜城(蓚阜城並漢古縣唐屬冀/州九域志蓚縣在州東北)
(一百五十里阜城在州/東一百六十里蓚音條)時鎮州大將王釗攻魏州叛將
李重霸於宗城(宗城縣屬魏州九域志/在州西北一百七十里)全忠遣歸救冀
州滄州兵去(滄州兵即劉/守文所遣)丙午重霸弃城走汴將胡規
追斬之　鎮南節度使鍾傳以養子延規為江州刺史
傳薨軍中立其子匡時為留後延規恨不得立遣使降
淮南(補考異曰實録初鍾傳養上藍院僧為子曰延圭/  江州刺史傳卒遂召淮師陷其城今從十國紀)
(年吳/史)　五月丁巳朱全忠如洺州遂巡北邊視戎備還
入于魏　丙子廢戎昭軍并均房𨽻忠義軍(併屬山/南東道)以
武定節度使馮行襲為匡國節度使(馮行襲自均/州徙同州)　楊
渥以昇州刺史秦裴為西南行營都招討使將兵擊鍾
匡時於江西(鍾延規/啓之也)　六月甲申復以忠義軍為山南
東道(僖宗文徳元年以山/南東道為忠義軍)　朱全忠以長安鄰於邠岐
數有戰爭(九域志長安西北至邠州二百七十/五里西至鳯翔三百九里數所角翻)奏徙佑
國節度使韓建於淄青(韓建本與李茂貞連結者也/朱全忠恐其復然故徙之)以
淄青節度使長社王重師為佑國節度使　秋七月朱
全忠克相州時魏之亂兵散據貝博澶相衞州(澶時連/翻相息)
(亮/翻)全忠分命諸將攻討至是悉平之引兵南還(曰考異/  實録)
(在六月今從編遺録唐太祖紀年録編遺録七月癸未/上起兵離魏都按是月壬子朔無癸未編遺録誤也)
全忠留魏半歲(自正月入魏/至是半歳)羅紹威供億所殺牛羊豕
近七十萬資糧稱是所賂遺又近百萬比去蓄積為之
一空(近其靳翻稱尺證翻遺唯/季翻比必利翻為于偽翻)紹威雖去其逼(去羌/吕翻)而
魏兵自是衰弱紹威悔之謂人曰合六州四十三縣鐵
不能為此錯也(魏州領貴鄉元城魏館陶冠氏莘朝城/昌樂臨河洹水成安内黄宗城永濟十)
(四縣博州領聊城博平武水清平堂邑髙唐六縣相州/領安陽鄴湯隂林慮堯城臨漳六縣衛州領汲衛共城)
(新鄉黎陽五縣貝州領清河清陽武城經城臨清漳南/歴亭夏津八縣澶州領頓丘清豐觀城臨黄四縣錯鑢)
(也鑄為之又釋錯為誤羅以/殺牙兵之誤取鑄錯為喻)壬申全忠至大梁(曰考異/  編遺)
(録云壬/辰亦誤)　秦裴至洪州軍于蓼洲諸將請阻水立寨裴
不從鍾匡時果遣其將劉楚據之諸將以咎裴裴曰匡
時驍將獨楚一人耳若帥衆守城不可猝拔(帥讀曰/率下同)吾
故以要害誘致之耳(誘音/酉)未幾裴破寨執楚(楚居/豈翻)遂圍
洪州饒州刺史唐寳請降(降户/江翻)　八月乙酉李茂貞遣
其子侃為質於西川(質音/致)王建以侃知彭州　朱全忠
以幽滄相首尾為魏患(幽劉仁恭滄劉守/文父子相為首尾)欲先取滄州
甲辰引兵發大梁　兩浙兵圍衢州(此即方永/珍之兵也)衢州刺
史陳璋告急於淮南楊渥遣左廂馬步都虞候周本將
兵迎璋本至衢州浙人解圍陳於城下璋帥衆歸于本
兩浙兵取衢州(淮南與浙人爭婺睦衢三州至是方/悉歸于錢氏陳讀曰陣帥讀曰率)吕
師造曰浙人近我而不動輕我也請擊之(吕師造狃於/青山之捷氣)
(陵浙人近/其靳翻)本曰吾受命迎陳使君今至矣何為復戰彼
必有以待我也遂引兵還本為之殿浙人躡之(復扶又/翻殿丁)
(練翻躡/尼輒翻)本中道設伏大破之　九月辛亥朔朱全忠自
白馬渡河丁卯至滄州軍於長蘆(杜佑曰滄州長蘆縣/漢參蘆縣地宋廢縣)
(為長蘆鎮/屬清池縣)滄人不出羅紹威饋運自魏至長蘆五百里
不絶於路又建元帥府舍於魏所過驛亭供酒饌幄幕
什器(饌雛皖翻/又雛戀翻)上下數十萬人無一不備(羅紹威厚奉/朱全忠不惟)
(以報徳亦懼因伐/虢之便而取虞也)　秦裴拔洪州虜鍾匡時等五千人
以歸(僖宗中和二年鍾傳/據洪州至匡時而亡)楊渥自兼鎮南節度使以裴
為洪州制置使(淮南楊氏遂兼/有江西之地)　靜難節度使楊崇本
以鳯翔保塞彰義保義之兵攻夏州(保義當作保大葢/保義軍領邢洺磁)
(在山東而保大軍領鄜坊與邠岐等/鎮皆在關西也難乃旦翻夏户雅翻)匡國節度使劉知
俊邀擊坊州之兵斬首三千餘級擒坊州刺史劉彦暉
(坊州保大軍巡屬也以此/證上文保義其誤明矣)　劉仁恭救滄州戰屢敗乃
下令境内男子十五以上七十以下悉自備兵糧詣行
營軍發之後有一人在閭里刑無赦或諫曰今老弱悉
行婦人不能轉餉此令必行濫刑者衆矣乃命勝執兵
者盡行(勝音/升)文其面曰定霸都士人則文其腕或臂(腕/烏)
(貫/翻)曰一心事主於是境内士民穉孺之外無不文者(穉/直)
(利/翻)得兵十萬軍于瓦橋時汴軍築壘圍滄州鳥䑕不能
通仁恭畏其强不敢戰城中食盡丸土而食或互相掠
啖(啖徒/濫翻)朱全忠使人説劉守文曰(説式/芮翻)援兵勢不相及
何不早降守文登城應之曰僕於幽州父子也梁王方
以大義服天下若子叛父而來將安用之全忠愧其辭
直為之緩攻(為于/偽翻)　冬十月丙戌王建始立行臺於蜀
(六考異曰續寳運録曰天復六年十月/  日行下此牓帖則是此年十月也)建東向舞蹈號
慟(號户/刀翻)稱自大駕東遷(謂昭宗/遷洛也)制命不通請權立行臺
用李晟鄭畋故事承制封拜(按李晟討朱泚屯東渭橋/但請假禆佐趙光銑唐良)
(臣張彧為洋利劒三州刺史以通蜀漢喉衿上不暇從/也其後假張彧京兆少尹以調畿内芻米表李懐光降)
(將孟涉段威勇以要官未嘗承制封拜也鄭畋/便宜從事見二百五十四卷僖宗廣明元年)仍以牓
帖告諭所部藩鎮州縣　劉仁恭求救于河東前後百
餘輩李克用恨仁恭返覆(劉仁恭以幽州叛李克用又/約朱全忠共攻之此克用之)
(所深/恨也)竟未之許其子存朂諫曰今天下之勢歸朱温者
什七八雖强大如魏博鎮定莫不附之自河以北能為
温患者獨我與幽滄耳今幽滄為温所困我不與之併
力拒之非我之利也夫為天下者不顧小怨且彼嘗困
我而我救其急以徳懐之乃一舉而名實附也此乃吾
復振之時不可失也(史言李存朂智識/能輔其父所不逮)克用以為然與
將佐謀召幽州兵與攻潞州曰於彼可以解圍於我可
以拓境乃許仁恭和召其兵仁恭遣都指揮使李溥將兵
三萬詣晉陽克用遣其將周徳威李嗣昭將兵與之共
攻潞州　夏州告急於朱全忠戊戌全忠遣劉知俊及
其將康懐英救之楊崇本將六鎮之兵五萬軍于美原
(據上文則楊崇本所將者五鎮之/兵耳葢併將秦隴之兵為六鎮)知俊等擊之崇本大
敗歸于邠州　武貞節度使雷彦威屢寇荆南留後賀
瓌閉城自守(去年九月汴將/賀瓌守荆南)朱全忠以為怯以潁州防
禦使髙季昌代之(髙季昌自此/遂據有荆南)又遣駕前指揮使倪可
福將兵五千戍荆南以備吳蜀(倪可福自此遂/委質於髙季昌)朗兵引
去(朗兵雷彦/威之兵也)　十一月劉知俊康懐貞(以此觀之上/文誤作懐英)乗
勝攻鄜延等五州下之加知俊同平章事以懐貞為保
義節度使(恐即命康懐頁以鄜畤保義當作保大以通/鑑明年書保平節度使康懐貞證之又恐自)
(是保/義)西軍自是不振(西軍謂邠/岐軍也)　湖州刺史髙彦卒子
澧代之(澧音/禮)　十二月乙酉錢鏐表薦行軍司馬王景
仁詔以景仁領寧國節度使(王景仁即王茂章是年正/月弃宣州歸錢鏐  考異)
(曰薛居正五代史鏐辟為兩府行軍司馬具以狀聞太/祖復命遥領宣州節度使同平章事歐陽修五代史曰)
(鏐表景仁領宣州/節度使今從之)　朱全忠分步騎數萬遣行軍司馬
李周彞將之自河陽救潞州　閏月乙丑廢鎮國軍興
徳府復為華州𨽻匡國節度割金商州𨽻佑國軍(併同/華為)
(一鎮割金商以𨽻佑國皆/欲厚其資力以扞邠岐)　初昭宗凶訃至潞州(訃音/赴告)
(喪曰/訃)昭義節度使丁㑹帥將士縞素流涕久之(帥讀/曰率)及
李嗣昭攻潞州㑹舉軍降於河東(年考異曰唐太祖紀/  録丁酉丁㑹開門)
(迎降閏十二月太祖以李嗣昭為潞帥薛居正五代史/梁紀在閏月後唐紀在十二月今從新舊唐紀薛史梁)
(紀及編/遺録)李克用以嗣昭為昭義留後㑹見克用泣曰㑹
非力不能守也梁王陵虐唐室㑹雖受其舉拔之恩誠
不忍其所為故來歸命耳(無是非之心非人也丁/㑹其有是非之心者乎)克用
厚待之位於諸將之上己巳朱全忠命諸軍治攻其將
攻滄州(治直/之翻)壬申聞潞州不守甲戌引兵還先是調河
南北芻糧水陸輸軍前(先悉薦翻調徒/吊翻輸舂遇翻)諸營山積全忠
將還悉命焚之煙炎數里在舟中者鑿而沉之(炎讀曰/燄沈持)
(林翻朱全忠舉兩河之兵力以攻劉守文滄州孤城破/在旦夕遽以潞州内叛燒營而退者豈不知功壊于垂)
(成哉蓋潞州天下之脊而河東之兵全忠之所素憚者/也自潞州而南下太行直抵懐孟之郊可以進據洛都)
(一正唐室全忠之簒事不/成矣此其所以狼狽而返)劉守文使遺全忠書曰王以
百姓之故赦僕之罪解圍而去王之惠也城中數萬口
不食數月矣與其焚之為煙沈之為泥願乞其餘以救
之全忠為之留數囷以遺之(劉守文之辭卑而情可矜/故全忠之凶暴亦為之感)
(動遺惟季翻乞/音氣為于偽翻)滄人賴以濟河東兵進攻澤州不克而
退　吉州刺史彭玕遣使請降於湖南(鍾氏既亡故彭/玕請降于馬氏)
(玕音千路振/九國志作玕)玕本赤石洞蠻酋鍾傳用為吉州刺史(酋/慈)
(由/翻)
　
　
　
　
　
　資治通鑑卷二百六十五
