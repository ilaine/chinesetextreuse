
　資治通鑑卷二百四十九　宋　司馬光　撰
　　　　　　　　　　　　　　胡三省　音註
　唐紀六十五(起上章敦牂盡屠/維單閼几十年)
　　宣宗元聖至明成武獻文睿智章仁神聰懿道大
　　孝皇帝下
大中四年春正月庚辰朔赦天下　二月以秦州𨽻鳯
翔(秦州本屬隴右節度/是時新復以屬鳯翔)　夏四月庚戌以中書侍郎同
平章事馬植為天平節度使上之立也左軍中尉馬元
贄有力焉(武宗之大漸也馬元贄為左神/䇿䕶軍中尉立上為皇太叔)由是恩遇冠
諸宦者(冠古/玩翻)植與之敘宗姓上賜元贄寳帶元贄以遺
植(遺唯/季翻)植服之以朝(朝直/遥翻)上見而識之植變色不敢隠
明日罷相收植親吏董牟下御史臺鞫之盡得植與元
贄交通之狀(下户/嫁翻)再貶常州刺史(常州古延陵季子之/邑後為毗陵晉為晉)
(陵唐為常州京師東南/二千八百四十三里)　六月戊申兵部侍郎同平章
事魏扶薨以户部尚書判度支崔龜從同平章事　秋
八月以白敏中判延資庫(去年改備邊/庫為延資庫)　盧龍節度使
周綝薨軍中表請以押牙兼馬步都知兵馬使張允伸
為留後九月丁酉從之(允考異曰四年七月周綝薨張/  伸為留後注曰舊紀亦無朝)
(廷命綝為節度使年月至此但云幽州節度使周綝卒/軍人立張允伸為留後實錄九月幽州大將表請押衙)
(張允伸知留後事舊允伸傳曰大中四年戎帥周綝寢/疾表允伸為留後朝廷可其奏今從之  今按通鑑書)
(八月周綝薨考/異以為七月)　党項為邊患𤼵諸道兵討之連年無
功戍饋不已右補闕孔温裕上疏切諫上怒貶栁州司
馬温裕戣之兄子也(孔戣見二百四十卷/憲宗元和十二年)　吐蕃論恐
熱遣僧莽羅藺真將兵於雞項闗南造橋以擊尚婢婢
軍於白吐嶺(水經注左南津西六十里有白土城城西/北有白土川水其地在唐河州鳯林縣西)
(以此推之雞項/闗亦在河州界)婢婢遣其將尚鐸羅榻藏將兵據臨蕃
軍以拒之不利復遣磨離羆子燭盧鞏力(復扶/又翻)將兵據
氂牛峽以拒之(氂力/之翻)鞏力請按兵拒險勿與戰以竒兵
絶其糧道使進不得戰退不得還不過旬月其衆必潰
羆子不從鞏力曰吾寧為不用之人不為敗軍之將稱
疾歸鄯州羆子逆戰敗死婢婢糧乏留拓䟦懷光守鄯
州帥部落三千餘人就水草于甘州西(帥讀曰率宋白/曰甘州西南至)
(肅州福祿縣界赤栁澗三百三/十里肅州南至吐蕃界四百里)恐熱聞婢婢棄鄯州自
將輕騎五千追之至𤓰州(宋白曰𤓰州東南至/肅州界三百四十里)聞懷光
守鄯州遂大掠河西鄯廓等八州(宋白曰廓州北至鄯/州百八十里東南至)
(河州鳯林縣/二百八十里)殺其丁壯劓刖其羸老(劓魚氣翻刖魚/決翻羸倫為翻)及
婦人以槊貫嬰兒為戲焚其室廬五千里間赤地殆盡
　冬十月辛未以翰林學士承㫖兵部侍郎令狐綯同
平章事(一考異曰舊紀在十/  月今從實錄新紀)　十一月壬寅以翰林學
士劉瑑為京西招討党項行營宣慰使(瑑持/兖翻)　以盧龍
留後張允伸為節度使　十二月以鳯翔節度使李業
河東節度使李拭並兼招討党項使　吏部侍郎孔温
業白執政求外官白敏中謂同列曰我輩須自檢㸃孔
吏部不肯居朝廷矣温業戣之弟子也(孔温業之操行/不見于史時人)
(蓋以其家/世而敬之)
五年春正月壬戌天徳軍奏攝沙州刺史張義潮遣使
來降(降户江翻下同沙州東南至/長安三千八百五十九里)義潮沙州人也時吐
蕃大亂義潮隂結豪傑謀自拔歸唐一旦帥衆被甲譟
于州門(帥讀曰率/被皮義翻)唐人皆應之吐蕃守將驚走義潮遂
攝州事奉表來降(潮考異曰補國史作議/  今從實錄新舊傳紀)以義潮為沙
州防禦使　以兵部侍郎裴休為鹽鐵轉運使休肅之
子也(裴肅見二百三十五/卷徳宗貞元十二年)自太和以來嵗運江淮米不
過四十萬斛吏卒侵盜沈沒舟達渭倉者什不三四大
墮劉晏之法(沈持林翻墮讀曰隳劉晏法見/二百二十六卷徳宗建中元年)休窮究其
弊立漕法十條嵗運米至渭倉者百二十萬斛　上頗
知党項之反由邊帥利其羊馬數欺奪之或妄誅殺党
項不勝憤怨故反(帥所類翻數所/角翻勝音升)乃以右諌議大夫李
福為夏綏節度使自是繼選儒臣以代邊帥之貪暴者
行日復面加戒勵(復扶/又翻)党項由是遂安福石之弟也
上以南山平夏党項乆未平(党項居慶州者號東山部/居夏州者號平夏部其竄)
(居南山者為南山党項趙珣聚米圖經党項部落在銀/夏以北居川澤者謂之平夏党項在安鹽以南居山谷)
(者謂之南山党項川考異曰唐年補錄曰松州南有雪/山故曰南山平夏  名也  余按唐年補錄乃末學膚)
(受者之為耳今不欲復言地理姑以通鑑義例言之考/異者考羣書之同異而審其是訓釋其義付之後學南)
(山之説既無異同之可考今/而引之疑非考異本指也)頗厭用兵崔鉉建議宜遣
大臣鎮撫三月以白敏中為司空同平章事充招討党
項行營都統制置等使(職源曰制/置使始此)南北兩路供軍使兼
邠寧節度使敏中請用裴度故事擇廷臣為將佐許之
(裴度故事見二百四十/卷憲宗元和十二年)夏四月以左諫議大夫孫景商
為左庶子充邠寧行軍司馬知制誥蔣伸為右庶子充
節度副使伸係之弟也(蔣係見二百四十四/卷文宗太和五年)初上令白
敏中為萬夀公主選佳壻(為于/偽翻)敏中薦鄭顥時顥已昏
盧氏行至鄭州堂帖追還(萬夀公主適鄭顥見上卷上/年鄭州去京師一百一百五)
(里/)顥甚銜之由是數毁敏中于上敏中將赴鎮言于上
曰鄭顥不樂尚主(數所角翻/樂音洛)怨臣入骨髓臣在政府無
如臣何今臣出外顥必中傷臣死無日矣(中竹/仲翻)上曰朕
知之乆矣卿何言之晩邪命左右于禁中取小檉函以
授敏中曰此皆鄭郎譖卿之書也朕若信之豈任卿以
至今日敏中歸置檉函于佛前焚香事之(檉丑貞翻說/文曰河栁也)
敏中軍于寧州壬子定逺城使史元破党項九千餘帳
于三交谷(三交谷在/夏州界)敏中奏党項平辛未詔平夏党項
已就安帖(平夏地名在夏州界宋朝李繼遷之叛也徙/綏州吏民之半置平夏以為巢穴蓋銀夏之)
(要地/也)南山党項聞出山者廹于饑寒猶行鈔掠(鈔楚/交翻)平
夏不容窮無所歸宜委李福存諭于銀夏境内授以閒
田如能革心向化則撫如赤子從前為惡一切不問或
有抑屈聽于本鎮投牒自訴若再犯疆埸或復入山林
(復扶又/翻下同)不受教令則誅討無赦將吏有功者甄奬(甄稽/延翻)
死傷者優恤靈夏邠鄜四道百姓給復三年鄰道量免
租稅(鄜音膚復方/目翻量音良)曏由邊將貪鄙致其怨叛自今當更
擇㢘良撫之若復致侵叛當先罪邊將後討冦虜　吐
蕃論恐熱殘虐所部多叛拓跋懷光使人說誘之(說式/芮翻)
(誘以乆翻/導引也)其衆或散居部落或降於懷光恐熱勢孤乃
揚言于衆曰吾今入朝于唐借兵五十萬來誅不服者
然後以渭州為國城請唐冊我為贊普誰敢不從五月
恐熱入朝上遣左丞李景讓就禮賔院問所欲恐熱氣
色驕倨言語荒誕(誕徒旱翻/誇大也)求為河渭節度使上不許
召對三殿如常日胡客勞賜遣還(勞力到翻/還從宣翻)恐熱怏怏
而去復歸落門川聚其舊衆(恐熱本吐蕃/落門討擊使)欲為邊患㑹
乆雨乏食衆稍散纔有三百餘人奔于廓州　六月立
皇子潤為鄂王　進士孫樵上言百姓男耕女織不自
温飽而羣僧安坐華屋美衣精饌(饌雛晥翻/又雛戀翻)率以十户
不能養一僧武宗憤其然(憤其然猶言/憤其如此也)髮十七萬僧(言/使)
(僧長髮復/為齊民也)是天下一百七十萬户始得蘓息也陛下即
位以來修復廢寺天下斧斤之聲至今不絶度僧幾復
其舊矣(幾居/依翻)陛下縱不能如武宗除積弊奈何興之于
已廢乎日者陛下欲修國東門諌官上言遽為罷役(為/于)
(偽/翻)今所復之寺豈若東門之急乎所役之功豈若東門
之勞乎願早降明詔僧未復者勿復寺未修者勿修庶
幾百姓猶得以息肩也秋七月中書門下奏陛下崇奉
釋氏羣下莫不奔走恐財力有所不逮因之生事擾人
望委所在長吏量加撙節(撙慈/損翻)所度僧亦委選擇有行
業者(行下/孟翻)若容凶麤之人則更非敬道也鄉村佛舎請
罷兵日修(時用兵以/復河湟)從之　八月白敏中奏南山党項
亦請降時用兵嵗乆國用頗乏詔并赦南山党項使之
安業　冬十月乙夘中書門下奏今邊事已息而州府
諸寺尚未畢功望且令成之其大縣逺于州府者聽置
一寺其鄉村毋得更置佛舎從之　戊辰以户部侍郎
魏謩同平章事仍判户部時上春秋已髙未立太子羣
臣莫敢言謩入謝因言今海内無事惟未建儲副使正
人輔導臣竊以為憂且泣時人重之(重之者以其能言/人所不敢言也)
蓬果羣盜依阻雞山冦掠三川(雞山在蓬果二州之界/而羣盜依阻以冦掠三)
(川則其結根也廣矣三川/謂東西川及山南西道也)以果州刺史王贄𢎞充三川
行營都知兵馬使以討之　制以党項既平罷白敏中
都統但以司空平章事充邠寧節度使　張義潮𤼵兵
畧定其旁𤓰伊西甘肅蘭鄯河岷廓十州遣其兄義澤
奉十一州圖籍入見(十州并沙州為十一州見賢遍翻/宋白曰𤓰州西至沙州二百八十)
(里西北至伊州九百里西州東至伊州七百五十里甘/州西至肅州四百二十里肅州南至𤓰州五百二十六)
(里蘭州西至鄯州四百九十里鄯州西至廓州二百八/十里河州東北至蘭州三百里岷州北至蘭州狄道縣)
(五百三十四里西北至河/州大夏縣三百六十三里)於是河湟之地盡入于唐十
一月置歸義軍於沙州以義潮為節度使(年考異曰唐/  補錄舊紀)
(義潮降在五年八月獻祖紀年録及新紀在十月按實/録五年二月壬戌天徳軍奏沙州刺史張義潮安景旻)
(及部落使閻英達等差使上表請以沙州降十月義潮/遣弟義澤以本道𤓰沙伊肅等十一州地圖户籍來獻)
(河隴陷沒百餘年至是悉復故地十一月建沙州為歸/義軍以張義潮為節度使河沙等十一州觀察營田處)
(置等使新紀五年十月沙州人張義潮以𤓰沙伊肅鄯/甘河西蘭岷廓十一州歸于有司新傳三州七闗降之)
(明年沙州首領張義潮奉十一州地圖以獻擢義潮沙/州防禦使俄號歸義軍遂為節度使參考諸書蓋二月)
(義潮使者始以得沙州來告除防禦使十月又遣義澤/以十一州圖籍來上除節度使也今從實録新傳云三)
(州降之明/年誤也)十一州觀察使又以義潮判官曹義金為歸
義軍長史(按新書百官志節度使有行軍司馬節度副/使判官支使等其兼都督都䕶則有長史)
　以中書侍郎同平章事崔龜從同平章事充宣武節
度使　右羽林統軍張直方坐出獵累日不還宿衛貶
左驍衛將軍
六年春二月王贄𢎞討雞山賊平之是時山南西道節
度使封敖奏巴南妖賊言辭悖慢上怒甚(妖於驕翻悖/蒲妹翻又蒲)
(沒/翻)崔鉉曰此皆陛下赤子廹于飢寒盜弄陛下兵於谿
谷間不足辱大軍但遣一使者可平矣乃遣京兆少尹
劉潼詣果州招諭之潼上言請不𤼵兵攻討且曰今以
日月之明燭愚迷之衆使之稽顙歸命其勢甚易(稽音/啓易)
(以豉/翻)所慮者武臣耻不戰之功議者責欲速之效耳潼
至山中盜彎弓待之潼屏左右直前(屏必郢翻/又卑正翻)曰我面
受詔赦汝罪使汝復為平人聞汝木弓射二百步今我
去汝十步汝真欲反者可射我(射而/亦翻)賊皆投弓列拜請
降(降户/江翻)潼歸館而王贄𢎞與中使似先義逸引兵已至
山下竟擊滅之　三月勑先賜右衛大將軍鄭光鄠縣
及雲陽莊並免稅役中書門下奏以為稅役之法天下
皆同陛下屢𤼵徳音欲使中外畫一(漢書蕭何為法講/若畫一師古注曰)
(畫一言/整齊也)今獨免鄭光似稍乖前意事雖至細繫體則多
勑曰朕以鄭光元舅之尊貴欲優異令免征稅初不細
思况親戚之間人所難議卿等茍非愛我豈進嘉言庶
事能盡如斯天下何憂不理有始有卒(卒子/恤翻)當共守之
並依所奏　夏四月甲辰以邠寧節度使白敏中為西
川節度使　湖南奏團練副使馮少端討衡州賊帥鄧
裴平之(帥所類/翻下同)　党項復擾邊上欲擇可為邠寧帥者
而難其人從容與翰林學士中書舎人須昌畢諴論邊
事諴援古據今具陳方畧(從千容翻諴户/嵓翻援于元翻)上恱曰吾方
擇帥不意頗牧近在禁廷卿其為朕行乎諴欣然奉命
上欲重其資履(為于偽翻資以序/進履所歴之官也)六月壬申先以諴為
刑部侍郎癸酉乃除邠寧節度使(召考異曰舊傳懿宗/  問邊事今從實錄)
雍王渼薨追諡靖懷太子(渼音/美)　河東節度使李業縱
吏民侵掠雜虜又妄殺降者由是北邊擾動閏月庚子
以太子少師盧鈞為河東節度使業内有所恃人莫敢
言魏謩獨請貶黜上不許但徙義成節度使盧鈞奏度
支郎中韋宙為副使宙徧詣塞下悉召酋長諭以禍福
(酋慈由翻/長知丈翻)禁唐民毋得入虜境侵掠犯者必死雜虜由
是遂安掌書記李璋杖一牙職明日牙將百餘人訴於
鈞鈞杖其為首者謫戍外鎮餘皆罰之曰邊鎮百餘人
無故横訴(横户/孟翻)不可不抑璋絳之子也(李絳相憲宗以/直諒聞帥梁為)
(亂卒/所殺)　八月甲子以禮部尚書裴休同平章事　獠冦
昌資二州(獠魯皓翻資州漢資中縣地宋齊為資陽/戍西魏置資州至京師三千五百六十里)
冬十月邠寧節度使畢諴奏招諭党項皆降　驍衛將
軍張直方坐以小過屢殺奴婢貶恩州司户　十一月
立憲宗子惴為棣王(惴之/睡翻)　十二月中書門下奏度僧
不精則戒法墮壞(墮讀/曰隳)造寺無節則損費過多請自今
諸州凖元敕許置寺外有勝地靈迹許修復繁㑹之縣
許置一院(繁㑹謂人物浩繁/舟車所㑹之地)嚴禁私度僧尼若官度僧
尼有闕則擇人補之仍申祠部給牒(此今所謂/度牒者)其欲逺
遊尋師者須有本州公驗從之(公驗者自本州給公/文所至以為照驗)
七年春正月戊申上祀圎丘赦天下　夏四月丙寅敕
自今法司處罪(處昌/吕翻)用常行杖杖脊一折法杖十(法杖/謂常)
(行臋杖也脊資/昔翻折之截翻)杖臋一折笞五(臋徒/渾翻)使吏用法有常凖
　冬十二月左補闕趙璘請罷來年元㑹止御宣政上
以問宰相對曰元㑹大禮不可罷况天下無事上曰近
華州奏有賊光火刼下邽(明火行刼言盜無/所憚華户化翻)闗中少雪
(少詩/沼翻)皆朕之憂何謂無事雖宣政亦不可御也　上事
鄭太后甚謹不居别宫朝夕奉養(養余/亮翻)舅鄭光歴平盧
河中節度使上與之論為政光應對鄙淺上不恱留為
右羽林統軍使奉朝請太后數言其貧(數所/角翻)上輒厚賜
金帛終不復任以民官(復扶又翻民官/謂治民之官)　度支奏自河
湟平毎嵗天下所納錢九百二十五萬餘緡内五百五
十萬餘緡租稅八十二萬餘緡𣙜酤二百七十八萬餘
緡鹽利(𣙜古岳翻酤工䕶翻之考異曰續皇王寳運録/具載是嵗度支支收  數舛錯不可曉今特存)
(其可曉者所温公拳拳于史之/闕文蓋其  重者制國用也)
八年春正月丙戌朔日有食之罷元㑹　上自即位以
來治弑憲宗之黨宦官外戚乃至東宫官屬誅竄甚衆
(宣宗絶郭后景陵之合𦵏誅元和東宫之官屬則以為/穆宗母子誠預陳𢎞志之謀者然文宗於穆宗父子也)
(文宗憤元和逆黨欲盡誅之而不克以成甘/露之禍使父果為商臣則子必為潘崇諱矣)慮人情不
安丙申詔長慶之初亂臣賊子頃搜擿餘黨流竄已盡
(温公于郭后之崩王皥之貶既詳書之矣復書此詔然/王皥之議卒伸于咸通之初通鑑又書之懿宗以子繼)
(父而天理所在者公議所在不可得而違/也不可得而揜也讀通鑑者宜以是觀之)其餘族從疎
逺者一切不問(從一從再從三從兄之親族/袒免以外之親也從才用翻)　二月中
書門下奏拾遺補闕缺貟請更増補上曰諫官要在舉
職不必人多如張道符牛叢趙璘輩數人使朕日聞所
不聞足矣叢僧孺之子也(李徳裕排牛僧孺上惡/徳裕故親僧孺之子)乆之
叢自司勲貟外郎出為睦州刺史(睦州呉置新都郡隋/置睦州取俗阜人和)
(内外輯睦為義京師東/南三千六百五十九里)入謝上賜之紫叢既謝前言曰
(謝恩之後/前進而言)臣所服緋刺史所借也上遽曰且賜緋上重
惜服章有司常具緋紫衣數襲從行以備賞賜或半嵗
不用其一故當時以緋紫為榮上重翰林學士至于遷
官必校嵗月以為不可以官爵私近臣也　秋九月丙
戌以右散騎常侍髙少逸為陜虢觀察使有敕使過硤
石(硤石隋之崤縣貞觀十四年移治硤/石塢改名硤石屬陜州陜失冉翻)怒餅黒鞭驛吏
見血少逸封其餅以進敕使還(還音旋/又如字)上責之曰深山
中如此食豈易得(易以/䜴翻)讁配恭陵　立皇子洽為懷王
汭為昭王汶為康王(汶音問戌考異曰唐年補録五年/正月甲  朔封三王今從實録新)
(紀/)　上獵于苑北(此又出苑/城而北獵)遇樵夫問其縣曰涇陽人
也令為誰曰李行言為政何如曰性執有强盜數人匿軍
家索之(軍家謂北司諸軍也唐人謂諸道節度支觀察/為使家諸州為州家諸縣為縣家索山客翻)
竟不與盡殺之上歸帖其名于寢殿之柱冬十月行言
除海州刺史入謝上賜之金紫問曰卿知所以衣紫乎
(衣於既翻下至/衣紫衣黄並同)對曰不知上命取殿柱之帖示之　上
以甘露之變(見二百四十五卷/文宗太和八年)惟李訓鄭注當死自餘
王涯賈餗等無罪詔皆雪其寃上召翰林學士韋澳託
以論詩屏左右與之語曰近日外間謂内侍權勢何如
對曰陛下威斷非前朝之比(澳音與屏必郢翻卑正/翻斷丁亂翻朝直遥翻)上
閉目揺首曰全未全未尚畏之在(句/斷)卿謂䇿將安出對
曰若與外廷議之恐有太和之變不若就其中擇有才
識者與之謀上曰此乃末䇿自衣黄衣緑至衣緋皆感
恩纔衣紫則相與為一矣(唐自上元以後三品已上服/紫四品服深緋五品服淺緋)
(六品服深緑七品服淺緑八品服緑九品深青流外官/及庶人服黄太宗定制内侍省不置三品官内侍是長)
(官階四品其職但在閤門守禦黄衣廩食而已至𤣥/宗宦官至三品將軍門施棨㦸得衣紫矣衣於既翻)上
又甞與令狐綯謀盡誅宦官綯恐濫及無辜密奏曰但
有罪勿捨有闕勿補自然漸耗至于盡矣宦者竊見其
奏由是益與朝士相惡南北司如水火矣
九年春正月甲申成徳軍奏節度使王元逵薨軍中立
其子節度副使紹鼎癸夘以紹鼎為成徳留後　二月
以醴泉令李君奭為懷州刺史初上校獵渭上有父老
以十數聚于佛祠上問之對曰醴泉百姓也縣令李君
奭有異政考滿當罷詣府乞留故此祈佛冀諧所願耳
及懷州刺史闕上手筆除君奭宰相莫之測君奭入謝
上以此奬厲(以所得於父/老之言奬厲)衆始知之　三月詔邠寧節
度使畢諴還邠州先是以河湟初附党項未平移邠寧
軍于寧州(事見上卷三/年先悉薦翻)至是南山平夏皆安威鹽武三
州軍食足(五年以原州之/蕭闗置武州)故令還理所(理所猶言治所/邠寧軍本理邠)
(州北至寧州一/百二十五里)　夏閏四月詔以州縣差役不均自今
每縣據人貧富及役輕重作差科簿送刺史檢署訖鏁
於令㕔(鏁蘓果翻令㕔/縣令㕔事也)每有役事委令據簿定差(今之/差役)
(簿始/此)　五月丙寅以王紹鼎為成徳節度使　上聰察
彊記宫中厮役給灑掃者(厮音斯灑所買翻又所賣/翻掃蘓老翻又素報翻)皆
能識其姓名(識職/吏翻)才性所任(任音/壬)呼召使令無差誤者
天下奏獄吏卒姓名一覽皆記之度支奏漬汚帛(汚烏/故翻)
誤書漬為清樞密承㫖孫隠中謂上不之見輒足成之
(唐末樞密承㫖以院吏充五代以諸/衛將軍充宋朝以士人充遂為清選)及中書覆入(内出/度支)
(奏付中書中書宣署申/覆還而奏之謂之覆入)上怒推按擅改章奏者罰讁之
上密令翰林學士韋澳纂次諸州境土風物及諸利害
為一書自寫而上之(而上時掌翻/下上疏同)雖子弟不知也號曰
處分語它日鄧州刺史薛𢎞宗入謝(鄧州京師東南/九百三十里)出
謂澳曰上處分本州事驚人澳詢之皆處分語中事也
(處昌吕翻/分扶問翻)澳在翰林上或遣中使宣㫖草詔事有不可
者澳輒曰兹事須降御札方敢施行淹留至旦上疏論
之上多從之　秋七月浙東軍亂逐觀察使李訥訥遜
之弟子也(李遜見二百三十九/卷憲宗元和十年)性卞急(杜預曰卞躁疾/也音皮彦翻)
遇將士不以禮故亂作　淮南饑民多流亡節度使杜
悰荒于遊宴政事不治上聞之甲午以門下侍郎同平
章事崔鉉同平章事充淮南節度使丁酉以悰為太子
太傅分司　九月乙亥貶李訥為朗州刺史監軍王宗
景杖四十配恭陵仍詔自今戎臣失律并坐監軍以禮
部侍郎沈詢為浙東觀察使詢傳師之子也(傳師者沈/既濟之子)
　冬十一月以吏部侍郎栁仲郢為兵部侍郎充鹽鐵
轉運使有閭閻醫工劉集(醫工無職于尚藥局不待詔/于翰林院但以醫術自售于)
(閭閻之間故謂/之閭閻醫工)因緣交通禁中上敕鹽鐵補場官(凡銅/鐵鹽)
(場皆有/官主之)仲郢上言醫工術精宜補醫官若委務銅鹽何
以課其殿最(殿丁/練翻)且場官賤品非特敕所宜親臣未敢
奉詔上遽批劉集宜賜絹百匹遣之它日見仲郢勞之
曰(批匹迷翻/勞力到翻)卿論劉集事甚佳上甞苦不能食召醫工
梁新診脈(診止忍翻切捄以/候驗受病之原)治之數日良已(治直/之翻)新因
自陳求官上不許但敕鹽鐵使月給錢三十緡而已
右威衛大將軍康季榮前為涇原節度使擅用官錢二
百萬緡事覺季榮請以家財償之上以季榮有開河湟
功(季榮有功見/上卷三年)許之給事中封還敕書(唐制凡詔敕有/不便者給事中)
(塗竄而奏還/之謂之塗歸)諫官亦上言十二月庚辰貶季榮䕫州長
史(䕫州京師南二千/二百四十三里)　江西觀察使鄭祇徳以其子顥
尚主通顯固求散地(散悉/但翻)甲午以祇徳為賔客分司(太/子)
(賔客分/司東都)
十年春正月丁巳以御史大夫鄭朗為工部尚書同平
章事　上命裴休極言時事休請早建太子上曰若建
太子則朕遂為閒人(孰謂唐宣宗明/察吾不信也)休不敢復言(復扶/又翻)
二月丙戌休以疾辭位不許　三月辛亥詔以回鶻有
功于國世為昏姻(有功于國謂討安史世/為婚姻謂世尚公主)稱臣奉貢此
邊無警㑹昌中虜廷喪亂(喪息/浪翻)可汗奔亡屬姦臣當軸
(屬之欲翻姦臣謂李徳裕/此大中君臣愛憎之論也)遽加殄滅近有降者云已厖
歴今為可汗尚寓安西(已厖歴即厖勒以華言譯夷言/語轉耳厖勒立見上卷二年)
俟其歸復牙帳當加冊命　上以京兆乆不理夏五月
丁夘以翰林學士工部侍郎韋澳為京兆尹(貞考異曰/  陵遺事)
(東觀記皆曰帝以崔罕崔郢并敗官面除澳京兆尹按/大中制集澳代罕郢代澳云罕郢并敗官誤也今從實)
(録新紀舊/紀新傳)澳為人公直既視事豪貴歛手鄭光莊吏恣
横(莊吏掌主家田租/者也横戸孟翻)積年租稅不入澳執而械之上於
延英問澳澳具奏其狀上曰卿何以處之(處昌/吕翻)澳曰欲
寘于法上曰鄭光甚愛之何如對曰陛下自内庭用臣
為京兆(翰林學士/院在内庭)欲以清畿甸之積弊若鄭光莊吏積
年為蠧得寛重辟(辟毗/亦翻)是陛下之法獨行于貧户臣未
敢奉詔上曰誠如此(言韋澳所奏/誠合于理)但鄭光殢我不置(此/實)
(言牽于母黨之/愛殢它計翻)卿與痛杖貸其死可乎對曰臣不敢不
奉詔願聽臣且繋之俟徴足乃釋之上曰灼然可(言韋/澳之)
(言灼然/可行也)朕為鄭光故撓卿法(為于偽翻撓奴/巧翻又奴教翻)殊以為愧
澳歸府(府謂京/兆府)即杖之督租數百斛足乃以吏歸光(考/)
(異曰東觀奏記曰太后為上言之上于延英問澳澳具/奏本末上曰今日納租足放否澳曰尚在限内明日則)
(不得矣上入奏太后曰韋澳不可犯也與送/錢納却頃刻而租入今從栁玭續貞陵遺事)　六月戊
寅以中書侍郎同平章事裴休同平章事充宣武節度
使　司農卿韋厪欲求夏州節度使(厪渠遴翻/夏户雅翻)有術士
知之詣厪門曰吾善醮星辰求官無不如意厪信之夜
設醮具于庭術士曰請公自書官階一通既得之仰天
大呼曰(呼火/故翻)韋厪有異志令我祭天厪舉家拜泣曰願
山人賜百口之命家之貨財珍玩盡與之邏者怪術士
服鮮衣(邏郎/佐翻)執以為盜術士急乃曰韋厪令我祭天我
欲告之彼以家財求我耳事上聞(上時/掌翻)秋九月上召厪
面詰之具知其寃謂宰相曰韋厪城南甲族(京城之南/韋杜二族)
(居之謂之韋曲杜曲語/云城南韋杜去天尺五)為姦人所誣勿使獄吏辱之立
以術士付京兆杖死貶厪永州司馬(記考異曰東觀奏/  實録貶司農卿)
(韋厪為永州司馬厪夜令術士為厭勝之術御史臺劾/奏故也范攄雲谿友議曰太僕卿韋厪欲求夏州節度)
(使云云貶潘州司馬今官名從東/觀奏記及實録事取雲谿友議)　户部侍郎判户部
駙馬都尉鄭顥(唐自中世以後天下財賦皆屬户部度/支鹽鐵率以它官分判户部侍郎判户)
(部乃得知户部一司錢貨榖帛出/入之事駙馬都尉尚主者為之)營求作相甚切其父
祇徳與書曰聞汝已判户部是吾必死之年又聞欲求
宰相是吾必死之日也(顥考異曰劉崇逺金華子雜編/  既判户部馳逐台司甚切時)
(家君猶鎮山東聞之遺書謂顥云云按實録九年十/二月顥父祇徳以賔客分司金華子云鎮山東誤也)顥
懼累表辭劇務(户部之/務繁劇)冬十月乙酉以顥為祕書監
上遣使詣安西鎮撫回鶻使者至靈武㑹回鶻可汗遣
使入貢十一月辛亥冊拜為嗢祿登里羅日沒密施合
俱録毗伽懷建可汗以衛尉少卿王端章充使　吏部
尚書李景讓上言穆宗乃陛下兄敬宗文宗武宗乃兄
之子陛下拜兄尚可拜姪可乎是使陛下不得親事七
廟也宜遷四主出太廟(四主謂穆敬文/武四宗神主)還代宗以下入
廟詔百官議其事不決而止時人以是薄景讓(薄其逢/君之惡)
(也/)　敕于靈感㑹善二寺置戒壇僧尼應填闕者委長
老僧選擇給公憑赴兩壇受戒兩京各選大徳十人主
其事(僧之能持戒行者謂之大徳宋白曰唐/制諸寺有綱維有大徳大徳主教授)有不堪者
罷之堪者給牒遣歸本州不見戒壇公牒毋得私容仍
先選舊僧尼舊僧尼無堪者乃選外人　壬辰以户部
侍郎判户部崔慎由為工部尚書同平章事上每命相
左右無知者前此一日令樞密宣㫖於學士院以兵部
侍郎判度支蕭鄴同平章事樞密使王歸長馬公儒覆
奏鄴所判度支應罷否上以為歸長等佑之(佑助/也)即手
書慎由名及新命付學士院仍云落判户部事鄴明之
八世孫也(明梁貞陽侯蕭淵明/也唐諱淵故止曰明)　内園使李敬寔(内園/使亦)
(内諸司之一五代/時有内園栽接使)遇鄭朗不避馬朗奏之上責敬寔對
曰供奉官例不避上曰汝衘敕命横絶可也(横度/曰絶)豈得
私出而不避宰相乎命剥色配南牙(禠其本色使/配役南牙也)
十一年春正月丙午以御史中丞兼尚書右丞夏侯孜
為户部侍郎判户部事先是判户部有缺(先悉/薦翻)京兆尹
韋澳奏事上欲以澳補之辭曰臣比年心力衰耗難以
處繁劇(比毗至翻/處昌吕翻)屢就陛下乞小鎮聖恩未許上不恱
及歸其甥栁玭尤之(玭蒲蠲翻/又蒲賔翻)澳曰主上不與宰輔僉
議私欲用我人必謂我以他岐得之(岐路/也)何以自明且
爾知時事浸不佳乎由吾曹貪名位所致耳丙辰以澳
為河陽節度使(二考異曰舊傳云十/  年誤也今從實録)玭仲郢之子也(栁/仲)
(郢見上卷武/宗㑹昌五年)　上欲幸華清宫諫官論之甚切上為之
止(為于/偽翻)上樂聞規諌(樂音/洛)凡諫官論事門下封駮茍合
于理多屈意從之得大臣章疏必焚香盥手而讀之(史/炤)
(曰盥手/澡手也)　二月辛巳以門下侍郎同平章事魏謩同平
章事充西川節度使謩為相議事於上前它相或委曲
規諷謩獨正言無所避上毎歎曰謩綽有祖風(謂有魏/徴之風)
我心重之然竟以剛直為令狐綯所忌而出之　嶺南
溪洞蠻屢為侵盜夏四月壬申以右千牛大將軍宋涯
為安南邕管宣慰使五月乙巳以涯為安南經畧使容
州軍亂逐經畧使王球六月癸巳以涯為容管經畧使
　甲午立皇子灌為衛王澭為廣王(澭紆容翻/又紆用翻)　秋七
月庚子以兵部侍郎判度支蕭鄴同平章事仍判度支
　教坊祝漢貞滑稽敏給(史記索隠曰滑謂亂也稽同/也以言辯捷之人言非若是)
(說是若非能亂同異也崔浩云滑音骨稽流酒器也轉/注吐酒終日不已言出口成章辭不窮竭若滑稽之吐)
(酒故揚雄酒賦云鴟夷滑稽腹大如壺盡日盛酒人復/借沽是也又姚察曰滑稽俳諧也滑讀如字稽音計以)
(言諧語滑利其智計/捷出故云滑稽也)上或指物使之口占摹詠有如宿
構由是寵冠諸優(冠古/玩翻)一日在上前抵掌詼諧頗及外
事上正色謂曰我畜養爾曹止供戲笑耳(畜吁/玉翻)豈得輒
預朝政邪自是疎之㑹其子坐贓杖死流漢貞于天徳
軍(嶺考異曰實錄大中十一年七月貶嗣韓王乾裕于/  外初伶人祝漢貞寵冠諸優復出入宫邸乾裕以)
(金帛結之求刺史雖已納賂而未敢言至是為御/史臺劾奏故貶杖漢貞流天徳軍今從貞陵遺事)樂工
羅程善琵琶自武宗朝已得幸上素曉音律尤有寵程
恃恩暴横以睚眦殺人(横户孟翻睚五懈翻眦士懈翻/睚眦恨視也又瞋目貌顔師古)
(曰睚舉眼也眦即眥字謂/目匡睚眦言舉目相斥也)繫京兆獄諸樂工欲為之請
因上幸後苑奏樂(為于/偽翻)乃設虛坐(坐徂/臥翻)置琵琶而羅拜
于庭且泣上問其故對曰羅程負陛下萬死然臣等惜
其天下絶藝不復得奉宴遊矣(復扶/又翻)上曰汝曹所惜者
羅程藝朕所惜者髙祖太宗法竟杖殺之　八月成徳
節度使王紹鼎薨紹鼎沈湎無度(沈持林翻湎面善翻/飲酒齊色曰湎韓詩)
(云飲酒閉門/不出客曰湎)好登樓彈射人以為樂(好呼到翻彈徒案/翻又徒丹翻射而)
(亦翻樂/音洛)衆欲逐之㑹病薨軍中立其弟節度副使紹懿
戊寅以紹懿為成徳留後　九月辛酉以太子太師盧
鈞同平章事充山南西道節度使　冬十月己巳以秦
成防禦使李承勛為涇原節度使承勛光弼之孫也(勛/與)
(勲/同)先是吐蕃酋長尚延心以河渭二州部落來降拜武
衛將軍(先悉薦翻酋慈/由翻長知丈翻)承勛利其羊馬之富誘之入鳯
林闗(河州鳯林縣北有鳯林闗鳯林漢之白/石縣地天寳元年以闗名縣誘音酉)居秦州之
西承勛與諸將謀執延心誣云謀叛盡掠其財徙其衆
于荒逺延心知之因承勛軍宴坐中謂承勛曰(宴于軍/中曰軍)
(宴坐徂/臥翻)河渭二州土曠人稀因以飢疫唐人多内徙三
川(三川平凉川蔚/茹川落門川也)吐蕃皆逺遁於疊宕之西(宕徒/浪翻)二千
里間寂無人煙延心欲入見天子(見賢/遍翻)請盡帥部衆分
徙内地為唐百姓(帥讀/曰率)使西邊永無揚塵之警其功亦
不愧于張義潮矣(張義潮以沙/𤓰等州歸唐)承勛欲自有其功猶豫
未許延心復曰延心既入朝部落内徙但惜秦州無所
復恃耳(復扶又/翻下同)承勛與諸將相顧黙然明日諸將言于
承勛曰明公首開營田置使府擁萬兵仰給度支(使府/秦成)
(防禦使府/仰牛向翻)將士無戰守之勞有耕市之利(耕謂營田之/利市謂互市)
(之/利)若從延心之謀則西陲無事朝廷必罷使府省戍兵
還以秦州𨽻鳯翔吾屬無所復望矣承勛以為然即奏
延心為河渭都遊弈使使統其衆居之(史言唐之邊鎮/自將帥至於偏)
(禆詳於身謀畧於國事故夷人窺見其肺肝亦得行其/自全之謀  考異曰此事出補國史按張義潮以十一)
(州降河渭已在其間今延心復以河渭降者義潮所帥/者漢民延心所帥者蕃族也又補國史不云延心以何)
(年月降新傳但云張義潮降其後河渭州虜將尚延心/以國破亡亦獻款秦州刺史髙駢誘降延心及渾末部)
(萬帳遂收二州拜延心武衛將軍駢收鳯林闗以延心/為河渭等州都遊奕使按舊傳髙駢懿宗時始為秦州)
(刺史新傳誤也今從補國史因承/勛移鎮涇原并延心事置于此)　中書侍郎同平章
事鄭朗以疾辭位壬申以朗為太子太師　上晩節頗
好神仙遣中使迎道士軒轅集于羅浮山(流軒轅集見/上卷㑹昌六)
(年羅浮山在循州博羅縣西北三十里漢志曰浮山/自㑹稽浮來博于羅山故曰博羅山亦曰羅浮山)
王端章冊立回鶻可汗道為黒車子所塞不至而還(王/端)
(章去年十一月使回/鶻還從宣翻又如字)辛夘貶端章賀州司馬　十一月
壬寅以成徳軍留後王紹懿為節度使　十二月蕭鄴
罷判度支
十二年春正月以康王傅分司王式為安南都䕶經畧
使(康王汶上子也月考異曰舊紀/式為安南在二  今從實録)式有才畧至交趾樹
芀木為柵可支數十年(史炤曰芀都聊切又音調余按/廣韻芀都聊切又音調者葦華)
(也其字從草從刀又類篇有從艸從力者香菜也歴得/切甞見一書從艸從力者讀與棘同棘羊矢棗也此木)
(可以/支乆)深塹其外泄城中水塹外植竹冦不能冒(范成大/桂海虞)
(衡志竻竹刺竹也芒刺森然廣東新州素無城桂林人/黄齊守郡始以此竹植之羔豚不能徑號竹城至今以)
(為利傳聞交趾外城亦是此竹/正王式所植者也竻盧得翻)選教士卒甚銳頃之南
蠻大至(南蠻謂南/詔蠻也)去交趾半日程(唐制凡陸行之程馬/日七十里步及驢日)
(五十里車三十里水行之程舟之重者泝河日三十里/江四十里餘水四十五里空舟泝河四十里江五十里)
(餘水六十里㳂流之舟則輕重同制河/日一百五十里江一百里餘水七十里)式意思安閒(思/相)
(吏/翻)遣譯諭之中其要害(中竹仲翻要害謂諭之以守禦/之事于我為要于彼為害者)
蠻一夕引去遣人謝曰我自執叛獠耳非為寇也安南
都校羅行恭乆專府政(都校猶言都將也獠/魯皓翻校户校翻)麾下精兵
二千都䕶中軍纔羸兵數百式至杖其背黜於邊徼(羸/倫)
(為翻徼/吉弔翻)　初户部侍郎判度支劉瑑(瑑柱/兖翻)為翰林學士
上器重之時為河東節度使手詔徴入朝瑑奏𤼵河東
外人始知之戊午以瑑同平章事(曰考異曰東觀奏記/  十一年上手詔追)
(之既至拜户部侍郎判度支十二月十七日次對上以/御按厯日甘瑑令于下旬擇一吉日瑑不諭上㫖上曰)
(但擇一拜官日即得瑑跪奏二十五日甚佳上笑曰此/日命卿為相秘世無知者髙湜為鳯翔從事湜即瑑舊)
(僚也二十四日辭瑑于宣平里私第湜曰竊度旬時必/副具瞻之望瑑笑曰來日具瞻何旬時也湜不敢𤼵詰)
(旦果爰立矣始以此事洩于湜實錄瑑傳曰明年正月/十七日次對帝以厯日付瑑令擇吉日瑑跪奏二十五)
(日今/從之)瑑仁軌之五世孫也(劉仁軌事髙宗/武后出入將相)瑑與崔慎由
議政于上前慎由曰惟當甄别品流(甄稽延翻/别彼列翻)上酬萬
一瑑曰昔王夷甫祖尚浮華(晉王衍/字夷甫)妄分流品致中原
丘墟今盛明之朝當循名責實使百官各稱其職(朝直/遥翻)
(稱尺/證翻)而遽以品流為先臣未知致理之日慎由無以對
　軒轅集至長安上召入禁中問曰長生可學乎對曰
王者屏欲而崇徳(屏必/郢翻)則自然受大遐福何處更求長
生留數月堅求還山乃遣之(軒轅集之求還懲/㑹昌末年之事也)　二月
甲子朔罷公卿朝拜光陵及忌日行香悉移宫人於諸
陵(以陳𢎞志弑逆之罪歸穆宗也唐初皇帝有謁陵之/禮天子不躬謁則以太常卿行陵髙宗顯慶五年詔)
(嵗春秋季一巡宜以三公行陵太常少卿貳之太常給/鹵簿仍著于令始貞觀禮嵗以春秋仲月巡陵至武后)
(時乃以四季月生日忌日遣使詣陵起居貞元四年國/子祭酒包佶言嵗二月八月公卿朝拜諸陵陵臺所由)
(導至陵下禮畧無以盡恭于是太常約舊禮草定其儀/公卿衆官以次奉行朝拜而還忌日行香即詣陵起居)
(之禮也又有忌日詣僧寺行香之禮宋白曰唐制國忌/行香初只行于京城寺觀貞元五年八月敕天下諸上)
(州並宜國忌日准式行香之禮凡諸帝升遐宫人無子/者悉遣詣山陵供奉朝夕具盥櫛治衾枕事死如事生)
(朝直/遥翻)　戊辰以中書侍郎同平章事崔慎由為東川節
度使(于考異曰唐闕史曰丞相太保崔公一日備顧問/  便殿上欲御樓肆赦太保奏云云後旬日罷知)
(政事舊傳初慎由與肅鄴同在翰林情不相洽及慎由/作相罷鄴學士俄而鄴自度支平章事恩顧甚隆鄴引)
(瑑同知政事遂出慎由東川東觀奏記劉瑑既入相與/慎由議政于上前慎由曰唯當甄别品流瑑云云慎由)
(不能對因此恩澤浸衰尋罷相為東/川節度使削平章事今從唐闕史)上欲御樓肆赦(唐/初)
(天子居西内肆赦率御承天門樓自髙宗/以後天子居東内肆赦率御丹鳯門樓)令狐綯曰御
樓所費甚廣事須有名且赦不可數(唐制凡御樓肆赦/六軍十二衛皆有)
(恩賚故云所費甚廣劉温叟曰故事非肆/大眚不御樓軍庶皆有恩給數所角翻)上不恱曰遣
朕于何得名慎由曰陛下未建儲宫四海屬望(屬之/欲翻)若
舉此禮雖郊祀亦可况于御樓時上餌方士藥已覺躁
渇而外人未知疑忌方深聞之俛首不復言(史言宣宗/不早定國)
(本使王宗實得以立長而/竊定䇿之功復扶又翻)旬日慎由罷相　勃海王彞
震卒癸未立其弟䖍晃為勃海王　夏四月以右街使
駙馬都尉劉異為邠寧節度使(左右街使與左右金吾/將軍掌分察六街徼巡)
異尚安平公主上妹也庚子嶺南都將王令寰作亂囚
節度使楊𤼵𤼵蘓州人也　戊申以兵部侍郎鹽鐵轉
運使夏侯孜同平章事　五月丙寅工部尚書同平章
事劉瑑薨瑑病篤猶手疏論事上甚惜之　以右金吾
大將軍李燧為嶺南節度使已命中使賜之節給事中
蕭倣封還制書上方奏樂不暇别召中使使優人追之
節及燧門而返(何考異曰此出東觀奏記而燧不知以/  時除嶺南按實錄大中九年韋曙除)
(嶺南節度使今年正月薨楊𤼵代之三月蕭倣言栁珪/四月燧自司農卿為右金吾大將軍五月聞嶺南亂蓋)
(於此除燧嶺南而倣封還以燧/為非定亂之才故也今置於此)倣俛之從父弟也(蕭俛/穆宗)
(長慶初/為相)辛巳以涇原節度使李承勛為嶺南節度使𤼵
鄰道兵討亂者平之是日湖南軍亂都將石載順等逐
觀察使韓悰殺都押牙王桂直悰待將士不以禮故及
于難(難乃/旦翻)　六月丙申江西軍亂都將毛鶴逐觀察使
鄭憲　初安南都䕶李涿(涿考異曰實録或作琢或作/  樊綽蠻書亦作涿實錄及)
(新書皆有李琢傳聽之子也大中三年自洺州刺史除/義昌節度使九年九月自金吾將軍除平盧節度使不)
(云曽為安南都䕶按都䕶位卑琢既為義昌節度/使不應為都䕶疑作都䕶者别一李涿非聽子也)為政
貪暴强市蠻中馬牛一頭止與鹽一斗又殺蠻酋杜存
誠羣蠻怨怒導南詔侵盜邊境(獠考異曰舊紀琢侵刻/  民羣獠引林邑蠻攻)
(安南府按蠻書冦安/南者南詔非林邑也)峯州有林西原(峯州在安南西北/林西原當又在峯)
(州/西)舊有防冬兵六千(南方炎瘴至冬瘴輕蠻乗/此時為冦故置防冬兵)其旁七
綰洞蠻其酋長曰李由獨常助中國戍守輸租賦(酋慈/由翻)
(長知/丈翻)知峯州者言于涿請罷戍兵專委由獨防遏于是
由獨勢孤不能自立南詔拓東節度使以書誘之以甥
妻其子補柘東押牙(妻七細翻交趾在南詔東南詔于/東境置拓東節度言將開拓東境)
(也又新志自戎州開邊縣七十里至曲州又一千九百/七十五里至柘東城柘從木又曰柘東城有諸葛亮石)
(刻文曰碑即仆蠻為漢/奴夷畏誓常以石榰梧)由獨遂帥其衆臣于南詔(帥讀/曰率)
自是安南始有蠻患是月蠻冦安南(涿考異曰實録無/  除安南年月蠻)
(書云大中八年安南都䕶擅罷林西原防冬戍卒洞主/李由獨等七綰首領被蠻誘引復為親情日往月來漸)
(遭侵軼又曰桃花蠻本屬由獨管轄亦為界上戍卒自/大中八年被峯州知州官申文狀與李涿請罷防冬將)
(健六千人不要味真登等州界上防遏其由獨兄弟力/不禁被蠻柘東節度使與書信將外甥嫁與由獨小男)
(補拓東押衙自此後七綰洞悉為蠻收管舊紀咸通四/年十一月劉蛻等言令狐綯受李涿賄除安南生蠻冦)
(實錄咸通二年六月詔如聞李涿在安南日殺害杜存/誠貪殘頗甚致令溪洞懷怨據此則本因李涿貪暴無)
(謀以致蠻冦明矣然則大中八年至十一年舊紀實錄/不言蠻為邊患蓋但時於邊境小有鈔盜未敢犯州縣)
(至此冦安南而舊紀實録始載之又不知此冦/安南即鄭言平剡錄所謂至錦田步時非也)　秋七
月丙寅宣州都將康全泰作亂逐觀察使鄭薰薰奔楊
州丁夘右補闕内供奉張潛上疏以為藩府代移之際
皆奏倉庫蓄積之數以羨餘多為課績(羨戈/線翻)朝廷亦因
而甄奬(甄稽/延翻)竊惟藩府財賦所出有常茍非賦歛過差
及停廢將士減削衣糧則羨餘何從而致比來南方諸
鎮數有不寧皆此故也一朝有變所蓄之財悉遭剽掠
(比毗至翻數所/角翻剽匹妙翻)又𤼵兵致討費用百倍然則朝廷竟有
何利乞自今藩府長吏不増賦歛不減糧賜獨節遊宴
省浮費能致羨餘者然後賞之上嘉納之　容管奏都
虞侯來正謀叛經畧使宋涯捕斬之初忠武軍精兵皆
以黄冒首號黄頭軍李承勛以百人定嶺南宋涯使麾
下效其服裝亦定容州安南有惡民屢為亂聞之驚曰
黄頭軍度海求襲我矣(求當/作來)相與夜圍交趾城鼓譟願
送都䕶北歸我須此城禦黄頭軍王式方食或勸出避
之式曰吾足一動則城潰矣徐食畢擐甲(擐音/宦)率左右
登城建大將旗坐而責之亂者反走明日悉捕誅之有
杜守澄者自齊梁以來擁衆據溪洞不可制(言杜守澄/之先自齊)
(梁以來不/可制也)式離間其親黨守澄走死(間古莧翻參考本/末則杜守澄杜存)
(誠之子也存誠後為安南都䕶李鄠/所殺前又云李涿所殺未知孰是)安南飢亂相繼六
年無上供(上供者錢帛之輸京/師以供上用者也)軍中無犒賞式始修貢
賦饗將士占城真臘皆復通使(占城在大海中西直三/佛齊南與崖州對岸真)
(臘一名吉蔑本扶南屬國去長安二萬八百里東/距車渠西屬驃南濵海北與道明接東北抵驩州)　淮
南節度使崔鉉奏已出兵討宣州賊八月甲午以鉉兼
宣歙觀察使己亥以宋州刺史温璋為宣州團練使璋
造之子也(温造見二百四十四/卷文宗太和四年)　河南北淮南大水徐
泗水深五丈(深式/禁翻)漂沒數萬家　冬十月建州刺史于
延陵入辭上曰建州去京師幾何對曰八千里(舊志建/州在長)
(安東南四千九/百三十五里)上曰卿到彼為政善惡朕皆知之勿謂
其逺此階前則萬里也(逺于/願翻)卿知之乎延陵悸懾失緒
(悸其季翻懾之涉翻絲端曰緒言/延陵悸懾應對錯亂失其端緒)上撫而遣之到官竟
以不職貶復州司馬(復州京師東南/一千八百里)令狐綯擬李逺杭
州刺史(呉分餘杭立臨水縣晉改臨水為臨安陳為錢/塘郡隋置杭州自臨安移居錢塘尋移州于栁)
(浦西依山築城京師東/南三千五百五十六里)上曰吾聞逺詩云長日惟消一
局棊安能理人綯曰詩人託此為髙興耳(興許/應翻)未必實
然上曰且令往試觀之上詔刺史毋得外徙必令至京
師面察其能否然後除之令狐綯甞徙其故人為鄰州
刺史便道之官上見其謝上表(謝上時掌翻今諸州/守臣有謝到任表)以
問綯對曰以其道近省送迎耳上曰朕以刺史多非其
人為百姓害故欲一一見之訪問其所施設知其優劣
以行黜陟而詔命既行直廢格不用(格音/閣)宰相可畏有
權(如令狐綯之欺蔽罷其相而罪之可也若任/之為相而畏其有權則宰相取充位而已)時方寒
綯汗透重裘(重直/龍翻)上臨朝接對羣臣如賔客(朝直/遥翻)雖左
右近習未甞見其有惰容每宰相奏事旁無一人立者
威嚴不可仰視奏事畢忽怡然曰可以閒語矣因問閭
閻細事或談宫中遊宴無所不至一刻許(漏上一/刻許也)復整
容曰卿輩善為之朕常恐卿輩負朕後日不復得相見
(復扶/又翻)乃起入宫令狐綯謂人曰吾十年秉政(大中四年/令狐綯為)
(相至懿宗/即位方罷)最承恩遇然每延英奏事未甞不汗霑衣也
　初山南東道節度使徐商以封疆險闊素多盜賊選
精兵數百人别置營訓練號捕盜將及湖南逐帥(事見/上五)
(月將即亮翻/帥所類翻)詔商討之商遣捕盜將二百人討平之
崔鉉奏克宣州斬康全泰及其黨四百餘人　上以光
祿卿韋宙父丹有惠政于江西(事見/三年)以宙為江西觀察
使𤼵鄰道兵以討毛鶴　崔鉉以宣州已平辭宣歙觀
察使十一月戊寅以温璋為宣歙觀察使　兵部侍郎
判户部蔣伸從容言于上曰近日官頗易得人思徼幸
(從千容翻易以/䜴翻徼堅堯翻)上警曰如此則亂矣對曰亂則未亂但
徼幸者多亂亦非難上稱歎再三伸起上三留之曰異
日不復得獨對卿矣(次對官獨坐宰相皆/同入對復扶又翻)伸不諭(不諭/者不)
(解上/㫖)十二月甲寅以伸同平章事　韋宙奏克洪州斬
毛鶴及其黨五百餘人宙過襄州徐商遣都將韓季友
帥捕盜將從行宙至江州季友請夜帥其衆自陸道間
行比明至洪州(帥讀曰率間古莧翻比必利翻及也/江州西南至洪州一百九十五里)州
人不知即日討平之宙奏留捕盜將二百人于江西以
季友為都虞候
十三年春正月戊午朔赦天下　三月割河東雲蔚朔
三州𨽻大同軍(時置大同軍節度冶雲州宋白曰朔州/東至蔚州四百六十里東北至故雲州)
(二百六十里今雲州/治雲中本古平城也)　夏四月辛夘以校書郎于琮為
左拾遺内供奉初上欲以琮尚永福公主既而中寢宰
相請其故上曰朕近與此女子㑹食對朕輒折匕筯性
情如是豈可為士大夫妻乃更命悰尚廣徳公主(折而/設翻)
(更工/衡翻)二公主皆上女琮敖之子也　武寧節度使康季
榮不䘏士卒士卒譟而逐之上以左金吾大將軍田牟
甞鎮徐州有能名(新書曰牟三為武寧帥皆有能名按/武宗㑹昌四年田牟方為天徳軍使)
(則其初除武寧必在㑹昌/之間而史不記其嵗月)復以為武寧節度使一方遂
安貶季榮於嶺南六月癸巳封憲宗子惕為彭王(惕它/歴翻)
　初上長子鄆王温無寵居十六宅餘子皆居禁中䕫
王滋第三子也上愛之欲以為嗣為其非次(為其于/偽翻)故
乆不建東宫上餌醫官李𤣥伯道士虞紫芝山人王樂
藥疽𤼵于背八月疽甚宰相及朝士皆不得見(見賢/遍翻)上
密以䕫王屬樞密使王歸長馬公儒宣徽南院使王居
方使立之(屬之/欲翻)三人及右軍中尉王茂𤣥皆上平日所
厚也獨左軍中尉王宗實素不同心三人相與謀出宗
實為淮南監軍宗實已受敕于宣化門外將自銀臺門
出左軍副使亓元實(奏考異曰或作邢元實今從東觀/  記懿宗實錄亓苦堅翻海陵本)
(作亓渠之/切姓也)謂宗實曰聖人不豫踰月中尉止隔門起居
(中尉謂/王宗實)今日除改未可辨也何不見聖人而出宗實感
寤復入諸門已踵故事増人守捉矣亓元實翼導宗實
直至寢殿上已崩(年五/十)東首環泣矣(首式又翻/環音宦)宗實叱
歸長等責以矯詔皆捧足乞命乃遣宣徽北院使齊元
簡迎鄆王壬辰下詔立鄆王為皇太子權句當軍國政
事仍更名漼(句古侯翻當丁浪翻鄆音/運更工衡翻漼七罪翻)收歸長公儒居
方皆殺之癸巳宣遺制以令狐綯攝冡宰宣宗性明察
沈斷(沈持林翻斷丁管翻者考異曰續貞陵遺事曰越/守甞進女樂有絶色  上初恱之數月錫賚盈積)
(一旦晨興忽不樂曰𤣥宗只一楊妃天下至今未平我/豈敢忘乃召美人曰應留汝不得左右或奏可以放還)
(上曰放還我必思之可命賜酒一杯/此太不近人情恐譽之太過今不取)用法無私從諫如
流重惜官賞恭謹節儉惠愛民物故大中之政訖于唐
亡人思詠之謂之小太宗(衛嗣君之聰察不足以延衛/唐宣宗之聰察不足以延唐)
丙申懿宗即位癸夘尊皇太后為太皇太后以王宗實
為驃騎上將軍李𤣥伯虞紫芝王樂皆伏誅(東考異曰/  觀奏記)
(畢諴在翰林上恩顧特異許用為相深為丞相令狐綯/緩其入相之謀諴思有以結綯在北門求得絶色非人)
(世所有盛飾珠翠專使獻綯綯一見之心動謂其子曰/畢太原于吾無分今以是餌吾將傾吾家族也諴又瀝)
(血輸啓事于綯綯終不納乃命邸貨之東頭醫官李𤣥/伯上所狎昵者以錢七十萬致于家乃舍正堂坐之𤣥)
(伯夫妻執賤役以事焉踰月盡得其歡心矣乃進于上/上一見惑之寵冠六宫𤣥伯燒伏火丹砂連進以市恩)
(澤致上瘡疾皆𤣥伯之罪也懿宗即位𤣥伯/與山人王岳道士虞紫芝俱棄市今從實録)　九月追
尊上母晁昭容為元昭皇太后　加魏博節度使何𢎞
敬兼中書令(𢎞考異曰東觀奏記大中十三年魏博何/  敬就加中書令據實録二月𢎞敬加太)
(傅此月乃加中書令在懿/宗即位後東觀奏記誤也)幽州節度使張允伸同平章
事　冬十月辛夘赦天下　十一月戊午以門下侍郎
同平章事蕭鄴同平章事充荆南節度使　十二月甲
申以翰林學士承㫖兵部侍郎杜審權同平章事審權
元頴之弟子也(杜元穎穆宗長慶初為/相後以帥西川致冦敗)　浙東賊帥裘
甫攻陷象山(孫愐曰裘本仇氏避仇改作裘或曰衛大/夫栁莊邑于裘氏神龍元年分寧海及鄮)
(置象山縣屬台州廣徳二年度屬明州帥所類翻/  考異曰實録作仇甫按平剡録作裘甫今從之)官軍
屢敗明州城門晝閉進逼剡縣(剡漢古縣唐屬越州九/域志在州東南一百八)
(十/里)有衆百人浙東騷動觀察使鄭祇徳遣討擊副使劉
勍(勍渠/京翻)副將范居植將兵三百合台州軍共討之　司
空門下侍郎同平章事令狐綯執政嵗乆忌勝己者中
外側目其子滈頗招權受賄(滈胡/老翻)宣宗既崩言事者競
攻其短丁酉以綯同平章事充河中節度使以前荆南
節度使同平章事白敏中守司徒兼門下侍郎同平章
事　初韋臯在西川開青溪道以通羣蠻(青溪道即/清溪闗路)使
由蜀入貢又選羣蠻子弟聚之成都教以書數欲以慰
恱羈縻之業成則去復以它子弟繼之(復扶/又翻)如是五十
年羣蠻子弟學于成都者殆以千數軍府頗厭于稟給
又蠻使入貢利于賜與所從傔人浸多(傔苦/念翻)杜悰為西
川節度使奏請節減其數詔從之南詔豐祐怒其賀冬
使者留表付嶲州而還又索習學子弟移牒不遜(還從/宣翻)
(又如字索/山客翻)自是入貢不時頗擾邊境㑹宣宗崩遣中使
告哀時南詔豐祐適卒子酋龍立(酋慈/秋翻)怒曰我國亦有
喪朝廷不弔祭又詔書乃賜故王遂置使者于外館禮
遇甚薄使者還具以狀聞上以酋龍不遣使來告喪又
名近𤣥宗諱(龍字近/𤣥宗諱)遂不行冊禮酋龍乃自稱皇帝國
號大禮(至今雲南/國號大理)改元建極遣兵陷播州(為南詔攻蜀/攻交趾張本)
(實考異曰舊紀實錄今年皆無陷播州事惟新紀有之/  錄咸通六年三月盧潘奏云大中十三年南蠻陷播)
(州補國史曰雲南自大中初朝貢使及西川質子人數/漸多節度使奏請釐革減省有詔許之錄詔報雲南雲)
(南回牒不遜新南詔傳曰朝貢嵗至從者多杜悰自西/川入朝表無多内蠻傔豐祐怒即慢言索質子蓋謂蠻)
(子弟學成都者也按杜悰以咸通二年七月入朝而豐/祐大中十三年已死則建議減蠻傔者必非悰入朝後)
(事新傳/誤也)
　
　
　
　
　
　資治通鑑卷二百四十九
