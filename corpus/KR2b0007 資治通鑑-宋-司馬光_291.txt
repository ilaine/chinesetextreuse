
　資治通鑑卷二百九十　　　宋　司馬光　撰
　　　　　　　　　　　　　　　胡三省　音註
　後周紀一(起重光大淵獻盡𤣥􁓶困敦八月凡一年/有竒  周自以為周虢叔之後春秋戰國)
　　(之世傳記謂虢叔之後有國者為虢公後謂之郭/公虢郭音相近也虞大夫宫之竒曰虢仲虢叔王)
　　(季之穆也郭之得姓本於周故/建國號曰周通鑑因謂之後周)
　　太祖聖神恭肅文武孝皇帝上(姓郭氏諱威邢州堯/山人父簡事晉為順)
　　(州刺/史)
廣順元年春正月丁卯漢太后下誥授監國符寳即皇
帝位監國自臯門入宫(臯門大梁/城外村名)即位於崇元殿制曰
朕周室之裔虢叔之後國號宜曰周改元大赦楊邠史
𢎞肇王章等皆贈官官為歛葬(楊邠等死見上卷上年/為于偽翻歛力贍翻)
仍訪其子孫叙用之凡倉場庫務掌納官吏無得收斗
餘稱耗(斗餘槩量之外又取其餘也稱耗稱計斤釣石/之外又多取之以備耗折今悉除之矯王章苛)
(歛之弊也/稱尺證翻)舊所進羨餘物悉罷之(羨弋戰翻羨餘唐之/流弊也至五季而愈)
(甚/)犯竊盜及姦者並依晉天福元年以前刑名罪人非
反逆無得誅及親族籍沒家貲(矯史𢎞肇虐/刑之弊也)唐荘宗明
宗晉髙祖各置守陵十戸漢髙祖陵軄員宫人時月薦
享及守陵户並如故初唐衰多盜不用律文更定峻法
竊盜贓三匹者死晉天福中加至五匹姦有夫婦人無
問强和男女並死(强謂男以威力加女女不得已而與/之通姦者和謂男女相慕欲動情生)
(而通/姦者)漢法竊盜一錢以上皆死又罪非反逆徃徃族誅
籍沒故帝即位首革其弊初楊邠以功臣國戚為方鎮
者多不閑吏事(閑習/也)乃以三司軍将補都押牙孔目官
内知客其人自恃敇補多專横(横下/孟翻)節度使不能制至
是悉罷之帝命史𢎞肇親吏上黨李崇矩訪𢎞肇親族
崇矩言𢎞肇弟𢎞福今存初𢎞肇使崇矩掌其家貲之
籍由是盡得其產皆以授𢎞福帝賢之使𨽻皇子榮帳
下　戊辰以前復州防禦使王彦超權武寧節度使(時/劉)
(贇將鞏廷美/等守徐州)　漢李太后遷居西宫(按薛史漢太平/宫葢即西宫)己巳
上尊號曰昭聖皇太后(上時/掌翻)　開封尹兼中書令劉勲
卒　癸酉加王峻同平章事　以衛尉卿劉皥主漢隠
帝之䘮(劉勲既卒它/無親屬故也)　初河東節度使兼中書令劉崇
聞隠帝遇害欲舉兵南向聞迎立湘隂公乃止曰吾兒
為帝吾又何求太原少尹李驤隂説崇曰(説式/芮翻)觀郭公
之心終欲自取公不如疾引兵逾太行據孟津(行戸/剛翻)俟
徐州相公即位(湘隂公本鎮/徐州故稱之)然後還鎮則郭公不敢動
矣不然且為所賣崇怒曰腐儒欲離間吾父子命左右
曵出斬之(間古莧翻曵讀/曰拽音羊列翻)驤呼曰吾負經濟之才而為
愚人謀事(呼火故翻/為于偽翻)死固甘心家有老妻願與之同死
崇并其妻殺之且奏於朝廷示無二心及贇廢崇乃遣
使請贇歸晉陽詔報以湘隂公比在宋州(比毗/至翻)今方取
歸京師必令得所公勿以為憂公能同力相輔當加王
爵永鎮河東鞏廷美楊温聞湘隂公失位奉贇妃董氏
據徐州拒守以俟河東援兵(劉贇令鞏廷美等守徐/州事始見上卷上年)帝
使贇以書諭之廷美温欲降而懼死(降戸/江翻)帝復遺贇書
曰爰念斯人盡心於主(復扶又翻遺唯/李翻主謂劉贇)足以賞其忠義
何由責以悔尤俟新節度使入城(新節度使/謂王彦超)當各除刺
史公可更以委曲示之(唐宋主帥以手書諭/示将佐率謂之委曲)　契丹之
攻内丘也(事見上/卷上年)死傷頗多又值月食軍中多妖異契
丹主懼不敢深入引兵還(胡人用兵以月為候月食又/多妖異故懼而不敢進妖一)
(遥翻還從宣/翻又如字)遣使請和於漢㑹漢亡安國節度使劉詞
送其使者詣大梁帝遣左千牛衛將軍朱憲報聘且叙
革命之由以金器玉帶贈之　帝以鄴都鎮撫河北控
制契丹欲以腹心處之(處昌/吕翻)乙亥以寧江節度使侍衛
親軍都指揮使王殷為鄴都留守天雄節度使同平章
事領軍如故(仍領侍/衛親軍)仍以侍衛司從赴鎮　丙子帝帥
百官詣西宫為漢隠帝舉哀成服皆如天子禮(去年遷/隠帝梓)
(宫於西宫事見上卷/帥讀曰率為于偽翻)　慕容彦超遣使入貢帝慮其疑
懼賜詔慰安之曰今兄事已至此言不欲繁望弟扶持
同安億兆(漢祖慕容彦超之兄也今/兄□史作令兄當從之)　戊寅殺湘隂公
於宋州　是日劉崇即皇帝位於晉陽(劉崇漢祖/母弟也)仍用
乾祐年號所有者并汾忻代嵐憲隆蔚沁遼麟石十二
州之地(宋白曰憲州故樓煩監牧唐昭宗龍紀元年李/克用奏置憲州宋太宗之平太原折御卿自府)
(州㑹兵攻劉繼元先克岢嵐軍次克隆州次克嵐州則/隆州盖晉漢間所置其地在岢嵐嵐谷之間沁午鴆翻)
以節度判官鄭珙為中書侍郎(珙居/勇翻)觀察判官滎陽趙
華為戸部侍郎並同平章事以次子承鈞為侍衛親軍
都指揮使太原尹以節度副使李存瓌為代州防禦使
禆将武安張元徽為馬歩軍都指揮使(九域志武安縣/属洛州在州西)
(九十/五里)陳光裕為宣徽使北漢主謂李存瓌張元徽曰(通/鑑)
(書嶺南之漢為南漢/河東之漢為北漢)朕以髙祖之業一朝墜地今日位
號不得已而稱之顧我是何天子汝曹是何節度使邪
由是不建宗廟祭祀如家人宰相月俸止百緡節度使
止三十緡(按唐世百官俸錢自㑹昌以後不復増減三/師二百萬三公百六十萬侍中百五十萬中)
(書令兩省侍郎兩僕射東宫三師百四十萬尚書御史/大夫東宫三少百萬節度使三十萬至梁開平五年宰)
(臣俸二百千後唐同光四年定節度副使每月料錢四/十千則節度使當又多今北漢主皆減其數俸扶用翻)
自餘薄有資給而已故其國中少廉吏(少詩/沼翻)客省使河
南李光美嘗為直省官(三省有直省官凡百官詣宰相/皆差直省官引接其職則外鎮)
(客司通引/之職也)頗諳故事(諳烏/含翻)北漢朝廷制度皆出於光美
北漢主聞湘隂公死哭曰吾不用忠臣之言以至於此
為李驤立祠(為于/偽翻)嵗時祭之　己卯以太師馮道為中
書令加竇貞固侍中蘇禹珪司空　王彦超奏遣使齎
敕詣徐州鞏廷美等猶豫不肻啓闗詔進兵攻之　帝
謂王峻曰朕起於寒㣲備甞艱苦遭時䘮亂(䘮息/浪翻)一旦
為帝王豈敢厚自奉養以病下民乎命峻疏四方貢獻
珍美食物庚辰下詔悉罷之(按薛史本紀詔應天下州/府舊貢滋味食饌之物所)
(宜除減其兩浙進細酒海味薑𤓰湖南枕子茶乳糖白/沙糖橄欖子鎮州髙公米水梨易定栗子河東白杜梨)
(米粉菉豆粉玉屑籸子麫永興御田紅秔米新大麥麫/興平蘓栗子華州麝香羚羊角熊膽獺肝朱柿熊白河)
(中樹紅棗五味子輕餳同州石𨫼餅晉絳蒲萄黄消梨/陜府鳯栖梨襄州紫薑新笋橘子安州折粳米糟味青)
(州水梨河陽諸雜果子許州御李子鄭州新笋鵝梨懐/州寒食杏仁申州蘘荷亳州萆薢㳂淮州郡淮白魚今)
(後不須/進奉)其詔略曰所奉止於朕躬所損被於甿庶(被皮/義翻)
(甿謨/耕翻)又曰積於有司之中甚為無用之物又詔曰朕生長
軍旅(長知/兩翻)不親學問未知治天下之道(治直/之翻)文武官有益
國利民之術各具封事以聞咸宜直書其事勿事辭藻
帝以蘓逢吉之第賜王峻峻曰是逢吉所以族李崧也
(事見二百八十八/卷漢乾祐元年)辭而不處(使王峻處權勢之間皆以/是心處之必不至有商州)
(之禍矣處/昌吕翻)　初契丹主北歸(見二百八十七卷漢/髙祖天福十二年)横海
節度使潘實納棄鎮隨之契丹主以實納為西南路
招討使及北漢主立契丹主使實納遺劉承鈞書北
漢主使承鈞復書稱本朝淪亡紹襲帝位欲循晉室故
事求援北朝(遺唯季翻晉室故事謂晉祖事契/丹以求援故事也朝直遥翻下同)契丹主
大喜北漢主發兵屯隂地黄澤團柏(屯隂地者欲窺晉/隰屯黄澤者欲窺)
(邢趙屯團柏/者欲窺鎮定)丁亥以承鈞為招討使與副招討使白從
暉都監李存瓌將步騎萬人冦晉州從暉吐谷渾人也
　郭崇威更名崇曹威更名英(皆避帝名也/更工衡翻)　二月丁
酉以皇子天雄牙内都指揮使榮為鎮寕節度使選朝
士為之僚佐以侍御史王敏為節度判官右補闕崔頌
為觀察判官校書郎王朴為掌書記(為王朴見任/於世宗張本)頌協
之子(崔協相後/唐明宗)朴東平人也　戊戌北漢兵五道攻晉
州節度使王晏閉城不出劉承鈞以為怯蟻附登城晏
伏兵奮擊北漢兵死傷者千餘人承鈞遣副兵馬使安
元寶焚晉州西城元寶來降承鈞乃移軍攻隰州(九域/志晉)
(州西北至隰州/二百五十里)癸卯隰州刺史許遷遣步軍都指揮使
孫繼業迎擊北漢兵於長夀村(唐武徳二年分隰州石/樓置長夀縣貞觀元年)
(省入/石樓)執其將程筠等殺之未幾北漢兵攻州城(幾居/豈翻)數
日不克死傷甚衆乃引去遷鄆州人也　甲辰楚王希
萼遣掌書記劉光輔入貢于唐(輔考異曰湖湘故事光/  作光翰今從十國紀)
(年/)　帝悉出漢宫中寶玉器數十碎之於庭曰凡為帝
王安用此物聞漢隱帝日與嬖寵於禁中嬉戲珍玩不離
側(嬖卑義翻又必/計翻離力智翻)茲事不逺宜以為鑑仍戒左右自今
珍華悦目之物無得入宫　丁未契丹主遣其臣舒古
濟與朱憲偕來(歐史作䮍朱憲使/契丹見上正月)　賀即位　戊申
敕前資官各聽自便居外州(漢隱帝乾祐二年冬楊邠/奏前資官分居兩京事見)
(二百八/十八卷)　陳思讓未至湖南馬希萼已克長沙思讓留
屯郢州敇召令還(去年十一月漢朝議發兵救潭州内/難作而不果劉郭易姓之際必未暇)
(遣將南畧未知陳思讓為誰朝所遣當考按薛史周太/祖登極遣陳思讓帥偏師至安郢以圖進取長沙陷乃)
(班師則帝/所遣也)　丁巳遣尚書左丞田敏使契丹北漢主遣
通事舎人李𧦬使于契丹(𧦬俗辯字從功從言宋景文/手記曰北齊時里俗多作偽)
(字始以巧言為辯至隋有/桞𧦬其字又以巩易巧矣)乞兵為援　詔加泰寧節度
使慕容彦超中書令遣翰林學士魚崇諒詣兖州諭指
崇諒即崇逺也(魚崇諒先因避/漢祖諱改名)彦超上表謝三月壬戌
朔詔報之曰向以前朝失徳少主用䜛(少詩/照翻)倉猝之間
召卿赴闕卿即奔馳應命信宿至京救國難而不顧身
聞君召而不俟駕(難乃/旦翻)以至天亡漢祚兵散梁郊降將
敗軍相繼而至卿即便囘馬首徑反龜隂(兖州在龜山/之隂慕容彦)
(超赴大梁還兖州/事並見上卷上年)為主為時(為于/偽翻)有終有始所謂危亂
見忠臣之節疾風知勁草之心若使為臣者皆能如茲
則有國者誰不欲用所言朕潜龍河朔之際平難浚郊
之時(難乃旦翻浚郊謂大梁之郊大梁有浚水詩云孑/孑干旄在浚之郊韓愈從董晉于汴州賦曰非天)
(子之洵美兮吾/何為乎浚之都)縁不奉示喻之言亦不得差人至行闕
且事主之道何必如斯若或二三於漢朝(朝直/遥翻)又安肯
忠信於周室以此為懼不亦過乎卿但悉力推心安民
體國事朕之節如事故君不惟黎庶獲安抑亦社稷是
賴但堅表率未議替移由衷之誠言盡於此(以慕容彦/超不自安)
(故以此詔/撫諭之)唐以楚王希萼為天策上將軍武安武平靜
江寧逺節度使兼中書令楚王以右僕射孫忌(孫忌即/孫晟歐)
(史曰晟一名/忌又名鳯)客省使姚鳯為冊禮使　丙寅遣前淄州
刺史陳思讓将兵戍磁州扼黄澤路(磁州西北當黄澤/闗路口磁墻之翻)
　楚王希萼既得志多思舊怨殺戮無度晝夜縱酒荒
淫悉以軍府事委馬希崇希崇復多私曲政刑紊亂(復/扶)
(又翻紊/音問)府庫既盡於亂兵籍民財以賞賚士卒或封其
門而取之士卒猶以不均怨望雖朗州舊将佐從希萼
來者亦皆不悦有離心劉光輔之入貢於唐也(入貢見/上月)
唐主待之厚光輔宻言湖南民疲主驕可取也唐主乃
以營屯都虞候邊鎬為信州刺史将兵屯袁州潛謀進取
小門使謝彦顒(顒魚容翻三考異曰湖州故事作謝彦/叙周羽冲  楚新録作謝延澤今從十)
(國紀/年)本希萼家奴以首面有寵於希萼(首面龍陽/之色也)至與
妻妾雜坐恃恩專横(横戸/孟翻)常肩随希崇或撫其背(記曲/禮年)
(長以倍則父事之十年以長則兄事之五年以長則肩/隨之注云肩随者與之並行差退若拊背則狎之矣)
希崇衘之故事府宴小門使執兵在門外希萼使彦顒
預坐或居諸将之上諸將皆恥之希萼以府舎焚蕩命
朗州靜江指揮使王逵副使周行逢帥所部兵千餘人
治之(帥讀曰率下/同治直之翻)執役甚勞又無犒賜(犒苦/到翻)士卒皆怨
竊言曰囚免死則役作之我輩從大王出萬死取湖南
何罪而囚役之且大王終日酣歌豈知我輩之勞苦乎
逵行逢聞之相謂曰衆怨深矣不早為計禍及吾曹壬
申旦帥其衆各執長柯斧白梃逃歸朗州(柯斧柄也/梃徒鼎翻)時
希萼醉未醒左右不敢白癸酉始白之希萼遣湖南指
揮使唐師翥將千餘人追之不及直抵朗州逵等乘其
疲乏伏兵縱擊士卒死傷殆盡師翥脱歸(翥章/恕翻)逵等黜
留後馬光賛(去年馬希萼以/子光贊鎮朗州)更以希萼兄子光惠知州
事(更工/衡翻)光惠希振之子也(希振馬殷之/嫡長子也)尋奉光惠為節
度使逵等與何敬真及諸軍指揮使張倣參决軍府事
希萼具以狀言於唐唐主遣使以厚賞招諭之逵等納
其賞縱其使不答其詔唐亦不敢詰也(使疏吏翻詰去/吉翻為王逵等)
(以朗州攻/潭州張本)　王彦超奏克徐州殺鞏廷美等(鞏廷美等/以無援敗)
(死/)　北漢李𧦬至契丹契丹主使伊喇摩哩報之(拽羊/列翻)
(刺來/逹翻)　丙子敕朝廷與唐本無仇怨縁淮軍鎮各守疆
域無得縱兵民擅入唐境商旅徃來無得禁止　己卯
潞州送渉縣所獲北漢将卒二百六十餘人各賜衫袴
巾履遣還(渉漢縣唐屬潞州九域志/在州東北一百九十八里)　加呉越王𢎞俶
諸道兵馬都元帥　夏四月壬辰朔濱淮州鎮上言淮
南饑民過淮糴榖未敢禁止詔曰彼之生民與此何異
宜令州縣津舖無得禁止(舖普/故翻)　蜀通奏使髙延昭固
辭知樞宻院丁未以前雲安𣙜鹽使太原伊審徴為通
奏使知樞宻院事(雲安漢巴郡之朐䏰縣地周武帝置/雲安縣唐屬䕫州以其産鹽置雲安)
(監/)審徴蜀髙祖妹褒國公主之子也少與蜀主相親狎
(少詩/照翻)及知樞宻政之大小悉以咨之審徴亦以經濟為
已任而貪侈回邪與王昭逺相表裏蜀政由是浸衰
呉越王𢎞俶徙廢王𢎞倧居東府(自衣錦軍徙居東府/呉越以越州為東府)
為築宫室治園圃娯悅之(為于偽翻/治直之翻)嵗時供饋甚厚
契丹主遣使如北漢告以周使田敏來約嵗輸錢十萬
緡(輸舂/遇翻)北漢主使鄭珙以厚賂謝契丹(珙居/勇翻)自稱姪皇
帝致書於叔天授皇帝請行冊禮　五月己巳遣左金
吾將軍姚漢英等使于契丹契丹留之(契丹以北漢交/之厚遂留周使)
　辛未北漢禮部侍郎同平章事鄭珙卒于契丹(異考/  曰)
(晉陽見聞録鄭珙既逹虜庭虜君恩禮周厚虜俗以酒/池肉林為名雖不飲酒如韋曜輩者亦加灌注縱成疾)
(無復信之珙魁岸善飲罹無量之逼宴罷載歸一夕腐/脇於穹廬之氈堵間輿尸而復命九國志契丹宴犒漢)
(使必厚具酒肉以示夸大髙祖鎮河東嘗命韋曜北使/曜羸瘠不能飲酒虜人强之遂卒按韋曜孫皓時人韋)
(昭也不能飲酒王保衡引以為/文章而路振云髙祖時人誤也)　甲戌義武節度使孫
方簡避皇考諱更名方諫(更工/衡翻)　定難節度李彛殷遣
使奉表于北漢(節度之下當有/使字難乃旦翻)　六月辛亥以樞宻使
同平章事王峻為左僕射兼門下侍郎樞宻副使兵部
侍郎范質判三司李榖為中書侍郎並同平章事榖仍
判三司司徒兼侍中竇貞固司空兼中書侍郎同平章
事蘇禹珪並罷守本官癸丑范質參知樞宻院事丁巳
以宣徽北院使翟光鄴兼樞宻副使(翟萇伯翻/又徒歴翻)初帝討
河中已為人望所屬(帝討河中見二百八十八/卷漢乾祐元年屬之欲翻)李榖時
為轉運使帝數以微言動之榖俱以人臣盡節為對帝
以是賢之即位首用為相時國家新造四方多故王峻
夙夜盡心知無不為軍旅之謀多所禆益范質明敏强
記謹守法度李榖沈毅有噐略在帝前議論辭氣忼慨
善譬諭以開主意(數所角翻沈持林翻忼苦廣翻此史/言周朝新造輔相者能盡心營職以)
(濟多/艱)　武平節度使馬光惠愚懦嗜酒不能服諸將王
逵周行逢何敬真謀以辰州刺史廬陵劉言驍勇得蠻
夷心(劉言從彭玕奔/楚因為楚将)欲迎以為副使言知逵等難制曰
不徃將攻我乃單騎赴之(九域志辰州東至朗/州五百六十六里)既至衆
廢光惠送于唐推言權武平留後(為王逵等殺/劉言張本)表求旄
節於唐唐人未許亦稱藩于周　呉越王𢎞俶以前内
外馬歩都統軍使仁俊無罪復其官爵(錢仁俊被幽見/二百八十五卷)
(晉齊王開/運二年)　契丹遣燕王蘓葉等冊命北漢主為大漢
神武皇帝妃為皇后北漢主更名旻(更工/衡翻)　秋七月(按/五)
(代㑹要是月/周追尊四廟)北漢主遣翰林學士博興衛融等詣契丹
謝冊禮(博興即唐青州之博昌縣後唐避獻祖諱改/曰博興九域志縣在州西北一百二十里)且
請兵(請兵以/攻周)　八月壬戌葬漢隠帝于頴陵(頴陵在許/州陽翟縣)
　義武節度使孫方諫入朝壬子徙鎮國節度使以其
弟易州刺史行友為義武留後又徙建雄節度使王晏
鎮徐州以武寧節度使王彦超代之(王晏與王彦/超兩易所鎮)　戊
午追立故夫人柴氏為皇后(柴氏先卒去年不/死于劉銖之手)　九月
北漢主遣招討使李存瓌将兵自團柏入寇契丹欲引
兵㑹之(契丹之下/當有主字)與酋長議於九十九泉(魏上地記曰/沮陽城東八)
(十里有牧牛山山下有九十九泉即滄河之上源也按/魏收魏書天賜三年八月魏主登武要北原觀九十九)
(泉武要縣漢屬定襄郡東部都尉治所宋/白曰九十九泉在幽州西北一千餘里)諸部皆不欲
南寇契丹主强之癸亥行至新州之火神淀(契丹雖破/晉其力亦)
(疲諸部瘡痍未瘳羸耗未復故不欲南寇宋白曰/火神淀在新州西強其兩翻淀徒練翻淺水曰淀)燕王
蘓頁及偉王之子太寧王烏遜作亂弑契丹主而
立蘓頁契丹主徳光之子舒嚕逃入南山諸部奉舒嚕
以攻蘓頁舒嚕殺之并其族黨立舒嚕為帝改元應厯
自火神淀入幽州遣使告于北漢北漢主遣樞宻直學
士上黨王得中如契丹賀即位復以叔父事之請兵以
擊晉州契丹主年少好遊戲不親國事毎夜酣飲逹旦
乃寐日中方起國人謂之睡王後更名眀(少詩照翻好/呼到翻更工)
(衡/翻)　壬申蜀以吏部尚書御史中丞范仁恕為中書侍
郎兼吏部尚書同平章事　楚王希萼既克長沙不賞
許可瓊(許可瓊降希萼見上/卷漢隠帝乾祐三年)疑可瓊怨望出為恭州刺
史(唐武徳五年析荔州之隋化縣置南恭州貞觀八年/更名蒙州宋朝熈寜五年廢䝉州以立山縣𨽻昭州)
(宋白曰恭州漢荔浦縣地唐置䝉州以州東面有/䝉山山下有泉源流為䝉水山下人皆姓蒙故名)遣馬
歩都指揮使徐威左右軍馬歩使陳敬遷水軍都指揮
使魯公綰牙内侍衛指揮使陸孟俊帥部兵立寨于城
西北隅以備朗兵(帥讀曰/率下同)不存撫役者將卒皆怨怒謀
作亂希崇知其謀戊寅希萼宴將吏徐威等不預希崇
亦辭疾不至威等使人先驅踶齧馬十餘入府自帥其
徒執斧斤白梃聲言縶馬奄至座上縱横擊人顛踣滿
地(踶大計翻齧魚結翻縶陟/立翻縱子容翻踣蒲北翻)希萼踰垣走威等執囚之
(湖考異曰十國紀年作丁丑按/  湘故事在十九日今從之)執謝彦顒自頂及踵剉
之立希崇為武安留後縱兵大掠幽希萼於衡山縣(三/國)
(時吴分湘南縣置衡山縣唐屬衡州宋朝淳化四年/分屬潭州九域志衡山縣在潭州西南三百二十里)劉
言聞希崇立遣兵趣潭州(趣七/喻翻)聲言討其簒奪之罪壬
午軍于益陽之西希崇懼癸未發兵二千拒之又遣使
如朗州求和請為鄰藩掌書記桂林李觀象說言曰(時/人)
(謂桂州為桂/林說式芮翻)希萼舊将佐猶在長沙此必不欲與公為
鄰不若先檄希崇取其首然後圖湖南可兼有也言從
之希崇畏言即斷都軍判官楊仲敏掌書記劉光輔牙
内指揮使魏師進都押牙黄勍等十餘人首(斷丁管翻/勍渠京翻)
遣前辰陽縣令李翊齎送朗州(辰陽地名馬氏置縣屬/辰州宋白曰辰溪縣本)
(漢辰陵縣後漢曰辰陽以縣在辰水之陽也/隋改曰辰溪如此則馬氏用後漢縣名也)至則腐敗
言與王逵等皆以為非仲敏等首怒責翊翊惶恐自殺
希崇既襲位亦縱酒荒淫為政不公語多矯妄國人不
附初馬希萼入長沙(事見上卷上/年十二月)彭師暠雖免死猶杖
背黜為民希崇以為師暠必怨之使送希萼于衡山實
欲師暠殺之師暠曰欲使我為弑君之人乎奉事逾謹
(暠古/老翻)丙戌至衡山衡山指揮使廖偃匡圖之子也(晉天/福四)
(年廖匡圖/與蠻戰死)與其季父節度廵官匡凝謀曰吾家世受馬
氏恩今希萼長而被黜必不免禍(長知兩翻/被彼義翻)盍相與輔
之於是帥荘戸及鄉人悉為兵(佃豪家之田而納其租/謂之荘戸帥讀曰率)
與師暠共立希萼為衡山王以縣為行府斷江為柵(斷/丁)
(管翻江即/謂湘江也)編竹為戰艦以師暠為武清節度使(武清節/度使廖)
(偃等自相/署置耳)召募徒衆數日至萬餘人州縣多應之遣判
官劉虛已求援于唐徐威等見希崇所為知必無成又
畏朗州衡山之逼恐一朝䘮敗俱及禍(䘮息/浪翻)欲殺希崇
以自解希崇微覺之大懼宻遣客將范守牧奉表請兵
于唐唐主命邊鎬自袁州將兵萬人西趣長沙(将即亮/翻趣七)
(喻/翻)　冬十月辛卯潞州廵檢陳思讓敗北漢兵於虒亭
(敗補邁翻虒亭在潞州銅鞮縣九域/志潞州襄垣縣有虒亭鎮虒音斯)　唐邊鎬引兵入
醴陵(舊唐書地理志曰漢臨湘縣界有醴陵後漢立為/縣隋廢唐武徳四年分長沙縣置醴陵縣並屬潭)
(州九域志醴陵縣在潭州東一百六十里范成大/行程記袁州萍鄉縣至潭州醴陵縣兩日程耳)癸巳
楚王希崇遣使犒軍壬寅遣天策府學士拓㧞恒奉牋
詣鎬請降恒歎曰吾乆不死乃為小兒送降狀癸卯希
崇帥弟姪迎鎬望塵而拜鎬下馬稱詔勞之(犒苦到翻/帥讀曰率)
(下同勞/力到翻)甲辰希崇等從鎬入城鎬舍於瀏陽門樓(瀏音/留)
湖南將吏畢賀鎬皆厚賜之時湖南饑饉鎬大發馬氏
倉粟賑之楚人大悦(馬殷據潭朗傳子希聲希範希廣/希萼希崇至是而亡唐明宗天成)
(三年楚歸呉敗將苖璘許徳勲謂之曰待/衆駒爭皁棧而後湖湘可圖今果如其言)　契丹遣彰
國節度使蕭禹厥將奚契丹五萬㑹北漢兵入寇北漢
主自将兵二萬自隂地闗寇晉州丁未軍于城北三面
置寨晝夜攻之遊兵至絳州時王晏已離鎮(離力/智翻)王彦
超未至巡檢使王萬敢權知晉州與龍㨗都指揮使史
彦超虎㨗指揮使何徽共拒之(薛史本紀廣順元年改/侍衛馬歩軍額馬軍舊)
(稱䕶聖改為龍㨗歩軍/舊稱䕶國改為虎㨗)史彦超雲州人也　癸丑唐武
昌節度使劉仁贍帥戰艦二百取岳州撫納降附人忘
其亡(劉仁贍善將故能/為唐堅守夀州)仁贍金之子也(劉金為/楊氏將)唐百官
共賀湖南平起居郎髙逺曰我乘楚亂取之甚易(易以/豉翻)
觀諸將之才但恐守之難耳逺幽州人也司徒致仕李
建勲曰禍其始於此乎(唐之禍敗後果/如二臣所料)唐主自即位以
來未嘗親祠郊廟禮官以為請唐主曰俟天下一家然
後告謝及一舉取楚謂諸國指麾可定魏岑侍宴言臣
少遊元城樂其風土(少詩照翻/樂音洛)俟陛下定中原乞魏博
節度使唐主許之岑趨下拜謝其主驕臣佞如此馬希
萼望唐人立己為潭帥而潭人惡希萼(惡烏/路翻)共請邊鎬
為帥(帥所類/翻下同)唐主乃以鎬為武安節度使(為邊鎬為朗/兵所逐張本)
　王峻有故人曰申師厚嘗為兖州牙將失軄饑寒望
峻馬拜謁於道㑹凉州留後折逋嘉施上表請帥於朝
廷(折逋羌族也/因以為姓)帝以絶域非人所欲募率府供奉官願
行者(率府謂東宫/十率府也)月餘無人應募峻薦師厚於帝丁巳
以師厚為河西節度使　唐邊鎬趣馬希崇帥其族入
朝(趣讀曰促帥讀/曰率朝直遥翻)馬氏聚族相泣欲重賂鎬奏乞留居
長沙鎬微哂曰國家與公家世為仇敵殆六十年(哂矢/忍翻)
(唐昭宗光啟三年馬殷從孫儒攻楊行宻乾寜三年得/湖南自此與江淮為敵國自光啟三年至是年適六十)
(年/)然未嘗敢有意窺公之國今公兄弟鬭䦧困窮自歸
若復二三(復扶/又翻)恐有不測之憂希崇無以應十一月辛
酉與宗族及將佐千餘人號慟登舟(䦧馨激翻鬭也狠/也戾也詩云兄弟)
(䦧于墻復扶又/翻號戸刀翻)送者皆哭響振川谷　帝以北漢契丹
之兵猶在晉州甲子以王峻為行營都部署將兵救之
詔諸軍皆受峻節度聼以便宜從事得自選擇將吏乙
丑峻行帝自至城西錢之(大梁城/西也)　楚靜江節度副使
知桂州馬希隠武穆王殷之少子也楚王希廣希萼兄
弟爭國南漢主以内侍呉懐恩為西北招討使將兵屯
境上伺間宻謀進取(少詩照翻伺相/吏翻間古莧翻)希廣遣指揮使彭
彦暉將兵屯龍峒以備之(桂州溪南有白龍/洞在平地半山上)希萼自衡
山遣使以彦暉為桂州都監在城外内巡檢使判軍府
事希隠惡之(惡烏/路翻)潜遣人告蒙州刺史許可瓊可瓊方
畏南漢之逼即棄蒙州引兵趣桂州(蒙桂相去四百/餘里趣七喻翻)與
彦暉戰於城中彦暉敗奔衡山可瓊留屯桂州呉懐恩
據蒙州進兵侵掠桂管大擾希隠可瓊不知所為但相
與飲酒對泣南漢主遺希隠書(遺唯/李翻)言武穆王奄有全
楚富彊安靖五十餘年止由三十五舅三十舅兄弟尋
戈自相魚肉(三十五舅謂希廣三十舅謂希萼漢/主龑娶漢王殷女故呼希廣等為舅)舉先
人基業北面仇讎(言舉國/臣唐也)今聞唐兵已據長沙竊計桂
林繼為所取當朝世為與國重以婚姻(朝直遥翻/重直用翻)覩茲
傾危忍不赴救已發大軍水陸俱進當令相公舅永擁
節旄常居方面希隠得書與僚佐議降之支使潘𤣥珪
以為不可丙寅呉懷恩引兵奄至城下希隠可瓊帥其
衆夜斬闗奔全州(九域志桂州北至全州一百六十三/里晉髙祖時馬氏改永州之湘源縣)
(為清湘縣置全州本漢洮陽縣地/地有洮水在清湘縣北帥讀曰率)桂州遂潰懷恩因以
兵略定宜連梧嚴富昭栁龔象等州(唐乾封二年招致/生獠以秦故桂林)
(郡地置嚴州富州當/是置於賀州富川縣)南漢始盡有嶺南之地　辛未唐
邊鎬遣先鋒指揮使李承戩將兵如衡山趣馬希萼入
朝(戩子踐翻/趣讀曰促)庚辰希萼與將佐士卒萬餘人自潭州東
下　王峻留陕州旬日帝以北漢攻晉州急憂其不守
議自將由澤州路與峻㑹兵救之(帝欲自澤州而西王/峻自陕度河而北取)
(潞州而㑹于晉州陕/失冉翻将即亮翻)且遣使諭峻十二月戊子朔下詔
以三日西征使者至陕峻因使者言于帝曰晉州城堅
未易可拔(易以/豉翻)劉崇兵鋒方鋭不可力爭所以駐兵待
其氣衰耳非臣怯也陛下新即位不宜輕動若車駕出
汜水則慕容彦超引兵入汴大事去矣帝聞之自以手
提耳曰幾敗吾事(王峻之言出於帝防虞之所不及而/犁然有當于心故不覺自提其耳幾)
(居依翻敗/補邁翻)庚寅敇罷親征初泰寜節度使兼中書令慕
容彦超聞徐州平(謂鞏廷/美等死)疑懼愈甚乃招納亡命畜聚
薪糧潜以書結北漢吏獲其書以聞又遣人詐為商人
求援於唐帝遣通事舍人鄭好謙就申慰諭與之為誓
彦超益不自安屢遣都押牙鄭麟詣闕偽輸誠欵實覘
機事(覘丑亷翻/又丑艶翻)又獻天平節度使髙行周書其言皆謗
毁朝廷與彦超相結之意帝笑曰此彦超之詐也以書
示行周行周上表謝恩(漢初彦超與行周同攻魏因而/結隙且兖鄆鄰藩彦超舉兵恐)
(行周擬其後故偽為其書欲以間/之帝反以其書示行周以結其心)既而彦超反跡益露
丙申遣閤門使張凝將兵赴鄆州廵檢以備之(職官分/紀閻門)
(使副掌供奉乘輿朝㑹㳺幸大宴及賛引親王宰相百/僚蕃客朝見辭糾彈失儀五代以来多以處武臣出将)
(使命及/總戎旅)　庚子王峻至絳州乙巳引兵趣晉州(趣七/喻翻)晉
州南有蒙阬最為險要峻憂北漢兵據之是日聞前鋒
已度蒙阬喜曰吾事濟矣　慕容彦超奏請入朝帝知
其詐即許之既而復稱境内多盗未敢離鎮(復扶又翻/離力智翻)
　北漢主攻晉州乆不克(是年十月庚子攻晉/州至是五十餘日)㑹大雪
民相聚保山寨野無所掠軍乏食契丹思歸聞王峻至
蒙阬燒營夜遁峻入晉州諸將請亟追之峻猶豫未决
明日乃遣行營馬軍都指揮使仇𢎞超都排陳使藥元
福左廂排陳使陳思讓康延沼將騎兵追之及於霍邑
(九域志霍邑在晉州/北一百三十五里)縱兵奮擊北漢兵墜崖谷死者甚
衆霍邑道隘延沼畏懦不急追由是北漢兵得度藥元
福曰劉崇悉發其衆挟胡騎而來志吞晉絳今氣衰力
憊狼狽而遁不乗此翦撲必為後患(憊蒲拜翻/撲普卜翻)諸將不
欲進王峻復遣使止之(復扶又翻王峻/自晉州遣使)遂還契丹比至
晉陽士馬什䘮三四(還從宣翻又如字比/必利翻䘮息浪翻)蕭禹厥恥無
功釘大酋長一人於市旬餘而斬之(釘丁定翻酋慈/秋翻長知兩翻)北
漢主始息意於進取北漢土瘠民貧内供軍國外奉契
丹賦繁役重民不聊生逃入周境者甚衆　唐主以鎮
南節度使兼中書令宋齊丘為太傅以馬希萼為江南
西道觀察使鎮洪州仍賜爵楚王以馬希崇為永泰節
度使鎮舒州(唐盖置永泰/軍於舒州)湖南將吏位髙者拜刺史將
軍卿監卑者以次拜官唐主嘉廖偃彭師暠之忠以偃
為左殿直軍使萊州刺史(萊州屬周境/廖偃遥領耳)師暠為殿直都
虞候賜予甚厚(予讀/曰與)湖南刺史皆入朝于唐永州刺史
王贇獨後至唐主毒殺之　南漢主遣内侍省丞潘崇
徹(唐内侍省有監有少監未/嘗有丞此南漢創置也)將軍謝貫將兵攻郴州唐
邊鎬發兵救之崇徹敗唐兵於義章(郴丑林翻宋白曰/郴州漢郴縣隋置)
(郴州敗補邁翻隋末蕭銑分郴置義章縣唐屬郴州九/域志在州南八十五里宋朝避太宗潜藩舊名改曰宜)
(章宋白曰縣/北臨章水)遂取郴州邊鎬請除全道二州刺史以備
南漢丙辰唐主以廖偃為道州刺史以黒雲指揮使張
巒知全州(全道二州與南漢/賀昭桂三州接界)　是嵗唐主以安化節度
使鄱陽王王延政為山南西道節度使(興元山南西道/屬蜀唐使王延)
(政遥/領耳)更賜爵光山王(更工衡翻王延政之先/本光山人故以爵之)初蒙城鎮
將咸師朗將部兵降唐(見二百八十八卷漢/乾祐二年将即亮翻)唐主以其
兵為奉節都從邊鎬平湖南唐悉收湖南金帛珍玩倉
粟乃至舟艦亭館花果之美者皆徙於金陵遣都官郎
中楊繼勲等收湖南租賦以贍戍兵繼勲等務為苛刻
湖南人失望行營糧料使王紹顔减士卒糧賜奉節指
揮使孫朗曹進怒曰昔吾從咸公降唐唐待我豈如今
日湖南將士之厚哉今有功不増禄賜又减之不如殺
紹顔及鎬據湖南歸中原富貴可圗也二年春正月庚
申夜孫朗曹進帥其徒作亂(帥讀/曰率)束藁潜燒府門火不
然邊鎬覺之出兵格鬬且命鳴鼓角朗進等以為將曉
斬闗奔朗州王逵問朗曰吾昔從武穆王與淮南戰屢
㨗(馬殷諡/武穆王)淮南兵易與耳(易以/䜴翻)今欲以朗州之衆復取
湖南可乎朗曰朗在金陵數年備見其政事朝無賢臣
軍無良將忠佞無别賞罰不當(朝直遥翻将即亮翻/别彼列翻當丁浪翻)如
此得國存幸矣何暇兼人朗請為公前驅取湖南如拾
芥耳逵悦厚遇之(為于偽翻王逵等本有/圗湖南之志於此遂决)　壬戌發開
封府民夫五萬修大梁城旬日而罷　慕容彦超發鄉
兵入城引泗水注壕中為戰守之備又多以旗幟授諸
鎮將令募羣盜剽掠鄰境(幟昌志翻/剽匹妙翻)所在奏其反狀甲
子赦沂宻二州不復隸泰寧軍(先收其巡屬以弱慕/容彦超復扶又翻)以
侍衛歩軍都指揮使昭武節度使曹英為都部署討彦
超(昭武軍利州屬/蜀曹英遥領耳)齊州防禦使史延超為副部署皇城
使河内向訓為都監(向姓也本自有殷宋文公支子向/文旰旰孫戌以王父字為氏余按)
(春秋左氏傳向戍宋桓公/之後向式亮翻監古銜翻)陳州防禦使藥元福為行營
馬部都虞候帝以元福宿將(藥元福歴事唐漢晉/為将有功将即亮翻)命英
訓無得以軍禮見之二人皆父事之唐主發兵五千軍
于下邳以援彦超聞周兵将至退屯沭陽(下邳縣屬徐/州東南至沭)
(陽縣百里劉昫曰沭陽漢廩丘縣後魏改曰沭陽唐屬/海州九域志在海州西南一百八十里杜佑曰海州沭)
(陽縣漢原丘縣地梁/置潼陽郡沭食聿翻)徐州巡檢使張令彬擊之大破唐
兵殺溺死者千餘人獲其將燕敬權(燕於/賢翻)初彦超以周
室新造謂其易揺(易以/䜴翻)故北召北漢及契丹南誘唐人
使侵邊鄙冀朝廷奔命不暇然後乗間而動(誘音酉間/古莧翻)
及北漢契丹自晉州北走唐兵敗於沭陽彦超之勢遂
沮(沮在/吕翻)永興節度使李洪信自以漢室近親心不自安
(洪信莫李太/后之群從也)城中兵不滿千人王峻在陜以救晉州為
名發其徒數百及北漢兵遁去遣禁兵千餘人戍長安
洪信懼遂入朝　壬申王峻自晉州還入見(逐從宣翻/又如字見)
(賢遍/翻)　曹英等至兖州設長圍慕容彦超屢出戰藥元
福皆擊敗之(敗補/邁翻)彦超不敢出十餘日長圍合遂進攻
初彦超將反判官崔周度諌曰魯詩書之國自伯禽以
來不能霸諸侯然以禮義守之可以長世公於國家非
有私憾胡為自疑况主上開諭勤至茍撤備歸誠則坐
享太山之安矣獨不見杜中令安襄陽李河中竟何所
成乎(杜中令謂杜重威安襄陽謂安從進李河/中謂李守貞皆以反而敗死事並見前紀)彦超怒
及官軍圍城彦超括士民之財以贍軍坐匿財死者甚
衆前陜州司馬閻𢎞魯寳之子也(閻寳背梁歸/唐歴節鎮)畏彦超
之暴傾家為獻彦超猶以為有所匿命周度索其家(索/山)
(客/翻)周度謂𢎞魯曰君之死生繫財之豐約宜無所愛𢎞
魯泣拜其妻妾曰悉出所有以救吾死皆曰竭矣周度
以白彦超彦超不信收𢎞魯夫妻繫獄有乳母於泥中
掊得金纒臂獻之冀以贖其主(掊蒲溝翻以/手爬土也)彦超曰所
匿必猶多榜掠𢎞魯夫妻肉潰而死以周度為阿庇斬
於市　北漢遣兵寇府州防禦使折徳扆敗之(敗補/邁翻)殺
二千餘人二月庚子徳扆奏攻拔北漢岢嵐軍以兵戍
之(舊唐書地理志曰嵐州嵐谷縣舊岢嵐軍也在嵐州/宜芳縣北界長安二年分宜芳於岢嵐舊軍置嵐谷)
(縣神龍二年廢縣置軍開元十二年復置縣此盖後唐/復置軍也九域志岢嵐軍治嵐谷縣南至嵐州九十里)
(岢枯/我翻)　甲辰帝釋燕敬權等使歸唐謂唐主曰叛臣天
下所共疾也不意唐主助之得無非計乎唐主大慙先
所得中國人皆禮而歸之唐之言事者猶獻取中原之
策中書舎人韓熈載曰郭氏有國雖淺為治已固(治直/吏翻)
我兵輕動必有害無益唐自烈祖以來(唐主昇廟/號烈祖)常遣
使泛海與契丹相結欲與之共制中國更相饋遺(更工/衡翻)
(邊唯/季翻)約為兄弟然契丹利其貨徒以虚語徃來實不為
唐用也唐主好文學(好呼/到翻)故熈載與馮延己延魯江文
蔚潘佑徐鉉之徒皆至美官佑幽州人也(蔚紆/勿翻)當時唐
之文雅於諸國為盛然未嘗設科舉多因上書言事拜
官至是始命翰林學士江文蔚知貢舉進士廬陵王克
貞等三人及第(廬陵漢縣唐帝/吉州蔚紆勿翻)唐主問文蔚卿取士何
如前朝對曰前朝公舉私謁相半臣專任至公耳唐主
悦中書舎人張緯前朝登第聞而衘之時執政皆不由
科第相與沮毁竟罷貢舉(南唐罷貢舉時中/國未嘗罷貢舉也)　三月戊
辰以内客省使恩州團練使晉陽鄭仁誨為樞宻副使
(按是時中國無恩州此即南漢之恩州也鄭仁誨遥領/團練使耳宋慶厯八年平王則改貝州為恩州始以嶺)
(南之恩州為南/恩州以别之)　甲戌改威勝軍曰武勝軍(舊以鄧州/為威勝軍)
(今避上名/而改之)　唐主以太弟太保昭義節度使馮延己為
左僕射前鎮海節度使徐景運為中書侍郎及右僕射
孫晟皆同平章事既宣制户部尚書常夢錫衆中大言
曰白麻甚佳但不及江文蔚疏耳(江文蔚疏見二百八/十七卷漢天福十二)
(年/)晟素輕延己謂人曰金盃玉盌乃貯狗矢乎(盌烏管/翻貯丁)
(吕/翻)延己言於唐主曰陛下躬親庶務故宰相不得盡其
才此治道所以未成也(治直/吏翻)唐主乃悉以政事委之奏
可而已既而延己不能勤事文書皆仰成胥史(仰牛/向翻)軍
旅則委之邊將頃之事益不治唐主乃復自覧之(復扶/又翻)
大理卿蕭儼惡延己為人數上疏攻之㑹儼坐失入人
死罪(惡烏路翻數所角翻上時掌/翻誤入人死罪謂之失入)鍾謨李徳明輩必欲
殺之延己曰儼誤殺一婦人諸君以為當死儼九卿也
可誤殺乎獨上言儼素有直聲今所坐已㑹赦宜從寛
宥儼由是得免人亦以此多之景運尋罷為太子少傅
(按唐既置太弟官屬不/應復有太子少傅當考)　夏四月丙戌朔日有食之
帝以曹英等攻兖州乆未克乙卯下詔親征以李榖權
東京留守兼判開封府鄭仁誨權大内都巡檢又以侍
衛馬軍都指揮使郭崇充在京都巡檢　唐主既克湖
南遣其將李建期屯益陽以圖朗州以知全州張巒兼
桂州招討使以圖桂州乆之未有功唐主謂馮延己孫
晟曰楚人求息肩於我(言湖南之人苦其主之虐/政暴歛而求息肩於唐)我未
有撫其瘡痍而虐用其力非所以副來蘇之望(書曰后/來其蘇)
(言楚人望唐之休息而唐又興兵役以疲之非所以副/其望使唐主言而能行不揺於衆口烏有它日之敗乎)
吾欲罷桂林之役歛益陽之戍以旌節授劉言何如晟
以為宜然(宜然猶言/宜如此也)延己曰吾出偏將舉湖南逺近震
驚一旦三分喪二(得潭而失朗桂故謂之/三分喪二喪息浪翻)人將輕我請
委邊將察其形勢唐主乃遣統軍使侯訓將兵五千自
吉州路趣全州(趣七/喻翻)與張巒合兵攻桂州南漢伏兵於
山谷巒等始至城下罷乏(罷讀/曰疲)伏兵四起城中出兵夾
擊之唐兵大敗訓死巒收散卒數百奔歸全州　五月
庚申帝發大梁戊辰至兖州己巳帝使人招諭慕容彦
超城上人語不遜庚午命諸軍進攻先是術者紿彦超
云鎮星行至角亢角亢兖州之分(先悉薦翻鎮星土星/也亢苦郎翻分扶問)
(翻/)其下有福彦超乃立祠而禱之令民間皆立黄幡(土/色)
(黄彦超令立幡以從其色人心悦/則天意得人有離心厭勝何益)彦超性貪吝官軍攻
城急猶瘞藏珍寶(瘞於/計翻)由是人無鬬志將卒相繼有出
降者乙亥官軍克城彦超方禱鎮星祠帥衆力戰(帥讀/曰率)
不勝乃焚鎮星祠與妻赴井死子繼勲出走追獲殺之
官軍大掠城中死者近萬人(近其/靳翻)初彦超將反募羣盜
置帳下至者二千餘人皆山林獷悍(獷古猛翻悍侯/旰翻又下罕翻)竟
不為用帝欲悉誅兖州將吏翰林學士竇儀見馮道范
質與之共白帝曰彼皆脅從耳乃赦之丁丑以端明殿
學士顔衎權知兖州事(衎苦旱翻/又苦旰翻)赦兖州管内彦超黨
逃匿者期一月聽自首(首式/又翻)前已伏誅者赦其親戚癸
未降泰寕軍為防禦州(以慕容彦超據兖州拒/命降節鎮為防禦州)　唐司
徒致仕李建勲卒且死戒其家人曰時事如此吾得良
死幸矣勿封土立碑聽人耕種於其上免為他日開發
之標及江南之亡也(謂宋平/金陵時)諸貴人髙大之冢無不發
者惟建勲冢莫知其處(李建勲知國事之日非而骸/骨得保其藏可不謂智乎)
六月乙酉朔帝如曲阜謁孔子祠(昔少皥氏自窮桑而/徙曲阜魯侯伯禽所)
(宅少皥氏之墟也應劭曰曲阜在魯城中委曲長七八/里劉昫曰曲阜有闕里孔子所居後人立孔子祠自唐)
(以來兖州治瑕丘而曲阜為屬縣九域志在州/東四十里宋大中祥符五年改曲阜為仙源縣)既奠將
拜左右曰孔子陪臣也不當以天子拜之帝曰孔子百
世帝王之師敢不敬乎遂拜之又拜孔子墓命葺孔子
祠禁孔林樵採(孔子廟在曲阜城西南隅闕里孔子墓/在曲阜城北泗水上去城一里𦵏地葢)
(一頃墳南北十步東西十三步髙一丈二尺前有瓴甋/為祠壇方六尺與地平塋中異木以百數皆諸弟子自)
(四方致之植於塋/中魯人莫之識也)訪孔子顔淵之後以為曲阜令及主
簿丙戌帝發兖州　乙未呉越順徳太夫人呉氏卒
丁酉蜀大水入成都(秦時蜀守季氷穿二江成都中皆/可行舟郡縣志曰李氷鑿離澤又)
(開二渠由永康過新繁入成都謂之外江又一渠由永/康過郫入成都謂之内江髙駢未築羅城内外江皆從)
(城西入自駢築城遂從西北作糜棗堰外江遶城北而/東注於合江内江循城南而與外水俱注江江自西來)
(其地勢髙所/以有水患)漂沒千餘家溺死五千餘人壞太廟四室
(壞音/怪)戊戌蜀大赦賑水災之家　己亥帝至大梁(自兖/州還)
(至大/梁)　朔方節度使兼中書令陳留王馮暉卒其子牙
内都虞候繼業殺其兄繼勲自知軍府事　太子賔客
李濤之弟澣在契丹為勤政殿學士與幽州節度使蕭
海真善海真契丹主托雲之妻弟也澣説海真内附海
真欣然許之澣因定州諜者田重霸齎絹表以聞(説式/芮翻)
(諜達協翻/重直龍翻)且與濤書言契丹主童騃(騃五駭/翻癡也)專事宴遊
無逺志非前人之比(前人謂阿保/機徳光等)朝廷若能用兵必克
不然與和必得二者皆利於速度其情勢他日終不能
力助河東者也(度徒洛翻河/東謂壮漢)壬寅重霸至大梁㑹中國
多事不果從(北不得燕雲西不得河鄯靈夏宋人以為/千古之恨觀温公書此事則元祐初棄米)
(脂等四寨知中/國之力不足也)　辛亥以馮繼業為朔方留後　樞密
使王峻性輕躁多計數好權利喜人附已(躁則到翻好/呼到翻喜許)
(記/翻)自以天下為己任每言事帝從之則喜或時未允輒
愠懟(愠於運翻/懟直類翻)往往發不遜語帝以其故舊且有佐命
功(帝自鄴都入汴以至/即位王峻之功為多)又素知其為人每優容之峻年
長於帝帝即位猶以兄呼之或稱其字峻以是益驕副
使鄭仁誨皇城使向訓恩州團練使李重進皆帝在藩
鎮時腹心將佐也(重直龍翻/將即亮翻)帝即位稍稍進用峻心嫉
之累表稱疾求解機務以詗帝意(詗古永翻/又翾正翻)帝屢遣左
右敦諭峻對使者辭氣亢厲(亢苦/浪翻)又遺諸道節度使書
求保證(遺唯/季翻)諸道各獻其書帝驚駭久之復遣左右慰
勉令視事(復扶/又翻)且曰卿儻不來朕且自往猶不至帝知
樞密直學士陳觀與峻親善令往諭指觀曰陛下但聲
言臨幸其第峻必不敢不來秋七月戊子峻入朝帝慰
勞令視事(勞力到翻為/貶王峻張本)重進滄州人其母即帝妹福慶
長公主也(長知/兩翻)　李榖足跌傷右臂(跌徒/結翻)在告月餘帝
以榖職業繁劇趣令入朝(在告在假也趣讀曰/促朝直遥翻下同)辭以未
任趨拜(任音/壬)癸巳詔免朝參但令視事　蜀工部尚書
判武徳軍郭延鈞不禮於監押王承丕承丕謀作亂辛
丑左奉聖都指揮使安次孫欽(安次縣屬幽州孫欽/本燕人而仕於蜀)當
以部兵戍邊往辭承丕承丕邀與俱見府公(府公謂郭/延鈞也公)
(者人之尊稱一府/所尊故謂之府公)欽不知其謀從之承丕至則令左右
擊殺延鈞屠其家稱奉詔處置軍府(處昌/吕翻)即開府庫賞
士卒出繫囚發屯戍將吏畢集欽謂承丕曰今延鈞已
伏辜公宜出詔書以示衆承丕曰我能致公富貴勿問
詔書欽始知承丕反因紿曰今内外未安我請以部兵
為公巡察(為于/偽翻)即躍馬而出承丕連呼之不止欽至營
曉諭其衆帥以入府攻承丕(帥讀/曰率)承丕左右欲拒戰欽
叱之皆棄兵走遂執承丕斬之并其親黨傳首成都
天平節度使守中書令髙行周卒行周有勇而知義功
髙而不矜䇿馬臨敵叱咤風生平居與賔僚宴集侃侃
和易个以是重之(咤涉駕翻易以䜴翻史言/髙行周所以能以功名終)　癸卯蜀
主遣客省使趙季札如梓州慰撫吏民(以新經王承/丕之亂也)
漢法犯私鹽麴無問多少抵死鄭州民有以屋税受鹽
於官過州城吏以為私鹽執而殺之其妻訟寃癸丑始
詔犯鹽麴者以斤兩定刑有差(時勑諸色犯鹽麴所犯/一斤已下至一兩杖八)
(十配役五斤已下一斤已上徒/三年五斤已上重杖一頓處死)
　
　
　
　
　
　
　
　資治通鑑卷二百九十
