
　資治通鑑卷二百十五　　宋　司馬光　撰
　　　　　　　　　　　　　　胡三省　音註
　唐紀三十一(起𤣥黓敦牂盡彊圉大淵/獻十一月凡五年有奇)
　　𤣥宗至道大聖大明孝皇帝中之下
天寶元年春正月丁未朔上御勤政樓(帝於興慶宫西/南隅建二樓花)
(萼相輝樓在西臨街以燕兄弟/勤政務本樓在南以修政事)受朝賀(朝直/遥翻)赦天下改
元　壬子分平盧别為節度以安祿山為節度使(使疏/吏翻)
(下/同)是時天下聲教所被之州三百二十一(被皮義翻紀/考異曰舊)
(云三百六十二按地理志開元二十八年州府三百二/十八至此纔二年不應遽增三卜餘州今從唐厯㑹要)
(統/紀)羈縻之州八百置十節度經略使以備邊安西節度
撫寜西域統龜兹焉耆于闐疎勒四鎮治龜兹城兵二
萬四千(焉耆治所在安西府東八百里于闐在南二千/里疎勒在西二千餘里龜兹音丘慈又音屈住)
(闐徒賢翻/又徒見翻)北庭節度防制突騎施堅昆統瀚海天山伊
吾三軍屯伊西二州之境治北庭都䕶府兵二萬人(突/騎)
(施牙帳在北庭府西北三千餘里堅昆在北七千里瀚/海軍在北庭府城内兵萬二千人天山軍在西州城内)
(兵五千人伊吾軍在伊州西北三/百里甘露川兵三千人騎奇寄翻)河西節度斷隔吐蕃
突厥(斷丁管翻吐從暾/入聲厥九勿翻)統赤水大斗建康寜寇玉門墨
離豆盧新泉八軍張掖交城白亭三守捉屯凉肅𤓰沙
㑹五州之境治凉州兵七萬三千人(赤水軍在凉州城/内兵三萬三千人)
(大斗軍在凉州西二百餘里甘肅二州界兵七千五百/人建康軍在凉州西二百里兵五千三百人寜寇軍在)
(凉州東北千餘里兵八千五百人玉門軍在肅州西二/百里管兵五千二百人墨離軍本月氐國在𤓰州西北)
(千里管兵五千人豆盧軍在沙州城内管兵四千三百/人新泉軍在㑹州西北二百里管兵千人張掖守捉在)
(凉州南二百里管兵五百人交城守捉在凉州西二百/里管兵千人白亭守捉在凉州西北五百里管兵千七)
(百人唐制大曰軍小曰守捉趙珣聚米圖經自甘州西/至肅州五百里自肅州西至𤓰州四百五十里自𤓰州)
(西至沙州二百八十里自沙州西至伊州四百里㑹州/東至鹽州八百里西至凉州六百里南至宋鎮戎軍一)
(百四十里北至/靈州六百里)朔方節度捍禦突厥統經略豐安定逺
三軍三受降城安北單于二都䕶府屯靈夏豐三州之
境治靈州兵六萬四千七百人(經略軍在靈州城内兵/二萬七百人豐安軍在)
(靈州西黄河外百八十里兵八千人定逺軍在靈州東/北二百里黄河外兵七千人西受降城在豐州北黄河)
(外八十里兵七千人安北都䕶府治中受降城黄河北/岸兵六千人東受降城在勝州東北二百里兵七千人)
(振武軍在單于都䕶府城内兵九/千人降戸江翻單音蟬夏戸雅翻)河東節度與朔方犄
角以禦突厥統天兵大同横野岢嵐四軍雲中守捉屯
太原府忻代嵐三州之境治太原府兵五萬五千人(天/兵)
(軍在太原城内兵三萬人大同軍在代州北三百里兵/九千五百人横野軍在蔚州東北一百四十里兵三千)
(人岢嵐軍在嵐州北百里兵一十人雲中守捉在單于/府西北二百七十里兵七千七百人忻州在太原府北)
(八十里兵七千八百人代州至太原五百里兵四千人/嵐州在太原府西北二百五十里兵三千人岢拈我翻)
(嵐盧/含翻)范陽節度臨制奚契丹統經略威武清夷靜塞恒
陽北平高陽唐興横海九軍屯幽薊媯檀易恒定漠滄
九州之境治幽州兵九萬一千四百人(經略軍在幽州/城内兵三萬人)
(威武軍在檀州城内兵萬人清夷軍在媯州城内兵萬/人靜塞軍在薊州城内兵萬六千人恒陽軍在恒州城)
(東兵六千五百人北平軍在定州城西兵六千人高陽/軍在易州城内兵六千人唐興軍在漠川城内兵六千)
(人横海軍在滄州城内兵六千人景雲元年以嬴州鄚/縣置鄚州開元十三年以鄚字類鄭字改為漠州尋又)
(改莫州契欺訖翻又音喫恒/戸登翻薊音計媯居為翻)平盧節度鎮撫室韋靺鞨
統平盧盧龍二軍榆闗守捉安東都䕶府屯營平二州
之境治營州兵三萬七千五百人(平盧軍在營州城内/兵萬六千人盧龍軍)
(在平州城内兵萬人榆闗守捉在營州城西四百八十/里兵三千人安東都䕶府在營州東三百里兵八千五)
(百人靺鞨音末曷榆/當作偷注詳見上卷)隴右節度備禦吐蕃統臨洮河源
白水安人振威威戎漠門寜塞積石鎮西十軍綏和合
川平夷三守捉屯鄯廓洮河之境治鄯州兵七萬五千
人(臨洮軍在鄯州城内兵萬五千人河源軍在鄯州西/百二十里兵四千人白水軍在鄯州西北二百三十)
(里兵四千人安人軍在鄯州界星宿川西兵萬人振威/軍在鄯州西三百里兵千人威戎軍在鄯州西北三百)
(五十里兵千人漠門軍在洮州城内兵五千五百人寜/塞軍在廓州城内兵五百人積石軍在廓州西百八十)
(里兵七千人鎮西軍在河州城内兵萬一千人綏和守/捉在鄯州西南二百五十里兵千人合州守捉在鄯州)
(南百八十里兵千人平夷守捉在河州西南四/十里兵三千人洮土刀翻鄯時戰翻又音善)劒南節
度西抗吐蕃南撫蠻獠統天寶平戎昆明寜逺澄川南
江六軍屯益翼茂當嶲柘松維恭雅黎姚悉十三州之
境治益州兵三萬九百人(團結營在成都府城内兵萬/四千人天寶軍在恭州東南)
(九十里兵千人平戎軍在恭州南八十里兵千人昆明/軍在嶲州南兵五千一百人寜逺軍在嶲州西兵三百)
(人澄州守捉在姚州東六百里管兵二千人南江軍兵/三百人翼州兵五百人茂州兵三百人維州兵五百人)
(柘州兵五百人松州兵二千八百人當州兵五百人雅/州兵四百人黎州兵千人姚州兵三百人悉州兵五千)
(人杜佑曰當州江源郡在翼州西二百七十里西北到/故通軌縣二百里以西即是生羗悉州在當州南八十)
(里黎州漢沉黎郡也東去一里高山萬重更無郡縣西/南去郡一里高山萬重東北去郡五里西北去郡二里)
(皆高山萬重茂州劉昫曰隋汶山郡武德元年改曰㑹/州貞觀八年改曰茂州以郡界茂濕山為名松州東至)
(茂州三百里西南至當州三百里西北至吐蕃界九十/里南至翼州一百八十里恭州開元二十四年分靜州)
(廣平縣置東至柘州一百里悉州西/北至當州八十里獠魯皓翻嶲音髄)嶺南五府經略綏
靜夷獠統經略清海二軍桂容邕交四營治廣州兵萬
五千四百人(經略軍在廣州城内兵五千四百人清海/軍在恩州城内兵二千人桂府兵千人容)
(府兵千一百人邕府兵千七百人安南府/兵四千二百人已上兵輕税本鎮以自給)此外又有長
樂經畧福州領之(樂音/洛)兵千五百人東萊守捉萊州領
之東牟守捉登州領之兵各千人凡鎮兵四十九萬人
(捉仄角翻結考異曰此兵數唐厯所載也舊紀是嵗天/下健兒團  彍騎等總五十七萬四千七百三十三此)
(葢止言邊兵彼并京/畿諸州彍騎數之耳)馬八萬餘匹(安西府馬二千七百/匹北庭瀚海軍馬四)
(千二百匹天山軍馬五百匹伊吾軍馬三百匹河西赤/水軍馬萬三千匹大斗軍馬二千四百匹建康軍馬五)
(百匹寜冦玉門軍共管馬六百匹墨離軍馬四百匹豆/盧軍馬四百匹朔方經略軍馬三千匹安豐軍馬千三)
(百匹定遠軍馬二千匹西受降城馬千七百匹中受降/城馬二千匹東受降城馬千七百匹振武軍馬千六百)
(匹河東天兵軍馬五千五百匹雲中守捉馬二千匹大/同軍馬五千五百匹横野軍馬千八百匹范陽經略軍)
(馬五千四百匹威武軍馬三百匹清夷軍馬三百匹靜/塞軍馬五百匹平盧軍馬四千二百匹盧龍軍馬五百)
(匹榆闗守捉馬百匹安東府馬七百匹隴右臨洮軍馬/八千匹河源軍馬六百五十匹白水軍馬五百匹安人)
(軍馬三百五十匹威戎軍馬五十匹漠門軍馬二百匹/寜塞軍馬五十匹積石軍馬三百匹劒南團結營馬千)
(八百匹昆明/軍馬二百匹)開元之前每嵗供邊兵衣糧費不過二百
萬天寶之後邊將奏益兵浸多每嵗用衣千二十萬疋
糧百九十萬斛(安西衣賜六十二萬疋段北庭衣賜四/十八萬疋段河西衣賜百八十萬疋段)
(朔方衣賜二百萬疋段河東衣賜百二十六萬疋段糧/五十萬石范陽衣賜八十萬疋段糧五十萬石平盧失)
(衣糧數隴右衣賜二百五十萬疋段劒南/衣賜八十萬疋段糧七十萬石將即亮翻)公私勞費民
始困苦矣　甲寅陳王府參軍田同秀(皇子陳王珪/府參軍也)上
言見𤣥元皇帝於丹鳳門之空中告以我藏靈符在尹
喜故宅(上時掌翻/下上表同)上遣使於故函谷闗尹喜臺旁求得
之(列仙傳曰闗令尹喜者周大夫也老子西游喜先見/其氣候物色而迹之果得老子老子亦知其㫖為著)
(道德經使/疏吏翻)　陜州刺史李齊物穿三門運渠辛未渠成
(新書曰齊物鑿砥柱為門以通漕開其山巔為輓路沃/醯而鑿之然棄石入河水益湍怒舟不能入新門候水)
(漲以人輓舟而上天子疑之遣宦者按/視齊物厚賂宦者還言其便陜失冉翻)齊物神通之曾
孫也(淮安王/神通)　壬辰羣臣上表以函谷靈符濳應年號
先天不違(易曰先天而天/不違先悉薦翻)請於尊號加天寶字從之
二月辛卯上享𤣥元皇帝於新廟(時置𤣥元廟於/大寜坊西南角)甲午
享太廟丙申合祀天地於南郊赦天下改侍中為左相
中書令為右相尚書左右丞相復為僕射(開元初改左/右僕射為尚)
(書左右丞相復扶/又翻下清復同)東都北都皆為京州為郡刺史為太
守改桃林縣曰靈寶(隋開皇十六年置桃林縣取古者/桃林之野以為縣名屬洛州唐屬)
(陜州今以得𤣥元靈符/改曰靈寶守式又翻)田同秀除朝散大夫(朝直遥翻/散悉亶翻)
時人皆疑寶符同秀所為閒一嵗清河人崔以清復言
見𤣥元皇帝於天津橋北云藏符在武城紫微山(武城/即漢)
(之東武城縣與清/河縣皆屬清河郡)敕使往求亦得之東都留守王倕知
其詐按問果首服(使疏吏翻守式又翻下太/守同倕音垂首式又翻)奏之上亦
不深罪流之而已　三月以長安令韋堅為陜郡太守
(陜郡陜州/陜失冉翻)領江淮租庸轉運使(先天中李傑為陜州刺/史領水陸發運使置使)
(自傑始也裴耀卿之後命堅始/以租庸使入銜使疏吏反下同)初宇文融既敗言利者
稍息(事見二百十三/卷開元十八年)及楊慎矜得幸(事始二百十三/卷二十一年)於
是韋堅王鉷之徒(鉷戸/公翻)競以利進百司有利權者稍稍
别置使以領之舊官充位而已(史言諸使/所由始)堅太子之妃
兄也為吏以幹敏稱上使之督江淮租運嵗增巨萬上
以為能故擢任之王鉷方翼之曾孫也(自高宗至武后/朝王方翼著功)
(名于/西域)亦以善治租賦為戸部員外郎兼侍御史(治直/之翻)
李林甫為相凡才望功業出己右及為上所厚勢位將
逼己者必百計去之(去𦍑/吕翻)尤忌文學之士或陽與之善
啗以甘言而陰䧟之世謂李林甫口有蜜(謂其言甘也/㗖徒濫翻又)
(徒覽/翻)腹有劒(謂其心在/害人也)上嘗陳樂於勤政樓垂簾觀之
兵部侍郎盧絢謂上已起垂鞭按轡横過樓下絢風標
清粹上目送之深歎其蘊藉(絢詐縣翻/藴於運翻)林甫常厚以金
帛賂上左右上舉動必知之乃召絢子弟謂曰尊君素
望清崇今交廣藉才聖上欲以尊君為之可乎若憚遠
行則當左遷不然則以賔詹分務東洛(謂以太子賔客/詹事分司東都)
(也/)亦優賢之命也何如絢懼以賔詹為請林甫恐乖衆
望乃除華州刺史(華戸/化翻)到官未幾誣其有疾州事不理
除詹事員外同正(幾居/豈翻)上又嘗問林甫以嚴挺之今安
在是人亦可用挺之時為絳州刺史林甫退召挺之弟
損之諭以上待尊兄意甚厚盍為見上之䇿奏稱風疾
求還京師就醫挺之從之林甫以其奏白上云挺之衰
老得風疾宜且授以散秩使便醫藥上歎吒久之(散悉/亶翻)
(吒陟/駕翻)夏四月壬寅以為詹事又以汴州刺史河南采訪
使齊澣為少詹事(唐少詹事正四品上/汴皮變翻使疏吏翻)皆員外同正於
東京養疾澣亦朝廷宿望故并忌之　上發兵納十姓
可汗阿史那昕於突騎施至俱蘭城(俱蘭國所都城也/俱蘭或曰俱羅弩)
(或曰屈浪拏與吐火羅接可從刋入聲汗音寒騎/奇寄翻  考異曰㑹要作俱南城胡語不明耳)為莫
賀達干所殺突騎施大纛官都摩度來降(纛徒到翻/降戸江翻)六
月乙未冊都摩度為三姓葉䕶　秋七月癸卯朔日有
食之　辛未左相牛仙客薨八月丁丑以刑部尚書李
適之為左相　突厥拔悉宻囘紇葛邏祿三部共攻骨
咄葉䕶殺之推拔悉宻酋長為頡跌伊施可汗囘紇葛
邏祿自為左右葉䕶(厥九勿翻紇下沒翻邏郎佐翻咄/當沒翻酋慈由翻頡奚結翻跌徒)
(結/翻)突厥餘衆共立判闕特勒之子為烏蘇米施可汗以
其子葛臘哆為西殺(哆昌者翻突厥以其親屬分掌東/西兵號左右殺亦曰東西殺西殺)
(右殺/也)上遣使諭烏蘇令内附烏蘇不從朔方節度使王
忠嗣盛兵磧口以威之(使疏吏翻磧七迹翻是考異曰/新舊書忠嗣傳皆曰  嵗忠嗣)
(北伐與奚怒皆戰于桑乾河三敗之大虜其衆又曰明/年再破怒皆突厥之衆自是塞外晏然按朔方不與奚)
(相接不知所云奚/怒皆何也今闕之)烏蘇懼請降而遷延不至忠嗣知其
詐乃遣使説拔悉宻囘紇葛邏祿使攻之烏蘇遁去忠
嗣因出兵擊之取其右廂以歸(擊垂亡之虜猶不肯輕/用其兵此王忠嗣所以)
(為善將也突厥左右殺所部謂之左右廂/降戸江翻説輸芮翻紇下沒翻邏郎佐翻)丁亥突厥西
葉䕶阿布思及西殺葛臘哆黙啜之孫勃德支伊然小
妻毗伽登利之女帥部衆千餘帳相次來降(意此皆突/厥右廂之)
(衆也啜陟劣翻伽求迦翻帥讀曰率之考異曰實錄舊/紀皆云突厥阿布思之孫登利可汗  女與其黨屬來)
(降唐厯云烏蘇米施可汗遁逃其西葉䕶阿布思及毗/伽可汗可敦男西殺葛臘哆率其部千餘帳來降舊王)
(忠嗣傳云三部落攻米施可汗走之忠嗣因出兵伐之/取其右廂而歸其西葉䕶及毗伽可敦男葛臘哆率其)
(部落千餘帳入朝突厥傳云西殺妻子及黙啜之孫勃/德支特勒毗伽可汗女大洛公主伊然可汗小妻余塞)
(匐登利可汗女余燭公主及阿布思頡利/發等並帥其部衆相次來降今參取用之)突厥遂㣲九
月辛亥上御花萼樓宴突厥降者(卯考異曰本紀作辛/  按長厯是月己卯)
(朔無辛卯唐厯云/九日辛卯亦誤也)賞賜甚厚　䕶宻先附吐蕃戊午其
王頡吉里匐遣使請降(頡奚結翻/匐蒲北翻)　冬十月丁酉上幸
驪山温泉己巳還宫　十二月隴右節度使皇甫惟明
奏破吐蕃大嶺等軍戊戌又奏破青海道莽布支營三
萬餘衆斬獲五千餘級庚子河西節度使王倕奏破吐
蕃漁海及遊奕等軍(史言明皇喜邊功故邊/帥告捷者相繼倕音垂)　是嵗天
下縣一千五百二十八鄉一萬六千八百二十九戸八
百五十二萬五千七百六十三口四千八百九十萬九
千八百　囘紇葉䕶骨力裴羅遣使入貢(傳考異曰舊/  云天寶初)
(其酋長葉䕶頡利吐發遣使入朝封奉義王唐厯天寶/三載突厥拔悉宻可汗又為囘紇葛邏祿等部落襲殺)
(之立囘紇為主是為骨咄祿毗伽闕可汗遣使立為奉/義王又加懷仁可汗新突厥傳云囘紇葛邏祿殺拔悉)
(宻可汗奉囘紇骨力裴羅定其國是為骨咄祿毗伽闕/可汗按奉義王懷仁可汗是一人而新突厥囘紇傳其)
(名不同然新傳自吐迷度/以來世系皆可譜今從之)賜爵奉義王(明未冊為/可汗也)
二年春正月安祿山入朝(朝直/遥翻)上寵待甚厚謁見無時
(見賢/遍翻)祿山奏言去年營州蟲食苖臣焚香祝天云臣若
操心不正事君不忠願使蟲食臣心若不負神祗願使
蟲散即有羣鳥從北來食蟲立盡請宣付史官從之(操/干)
(高/翻)　李林甫領吏部尚書日在政府(政府謂/政事堂)選事悉委
侍郎宋遥苖晉卿御史中丞張倚新得幸于上遥晉卿
欲附之時選人集者以萬計(選須/絹翻)入等者六十四人倚子
奭為之首羣議沸騰前薊令蘇孝韞以告安祿山(薊縣/帶幽)
(州涿郡時改涿郡/為范陽郡薊音計)祿山入言於上上悉召入等人靣試
之奭手持試紙終日不成一字時人謂之曳白癸亥遥
貶武當太守晉卿貶安康太守倚貶淮揚太守(武當郡/均州安)
(康郡金州本西城郡元年更郡名淮陽郡陳州舊志/金州京師南七百三十七里陳州一千五百二十里)同
考判官禮部郎中裴朏等皆貶嶺南官晉卿壺闗人也
(壺闗縣自漢以來屬上黨郡而唐上黨縣乃漢壺闗縣/隋分置上黨縣帶郡唐武德四年分隋之上黨縣置壺)
(闗縣治高望堡貞觀十七/年移治進流川朏敷尾翻)　三月壬子追尊𤣥元皇帝
父周上御大夫為先天太皇又尊臯繇為德明皇帝凉
武昭王為興聖皇帝(唐虞之世臯繇為理唐以為李氏/得姓之始故追尊為德明皇帝凉)
(武昭王暠高祖之七世祖建國于𤓰沙李/氏由是而興故尊為興聖皇帝繇余招翻)　江淮南租
庸等使韋堅引滻水抵苑東望春樓下為潭(苑禁苑也/潭在長安)
(城東九里/滻音産)以聚江淮運船役夫匠通漕渠發人丘壟自
江淮至京城民間蕭然愁怨二年而成丙寅上幸望春
樓觀新潭堅以新船數百艘扁榜郡名各陳郡中珍貨
於船背陜尉崔成甫著錦半臂缺胯緑衫以裼之(艘蘇/遭翻)
(扁補典翻陜失冉翻著陟略翻/胯苦瓦翻裼先擊翻袒衣也)紅袹首(袹莫白翻袹首/今人謂之抹額)
居前船唱得寶歌(先是民間唱俚歌曰得體紇那邪其/後得寶符于桃林成甫乃更紇體歌)
(為得寶𢎞農野歌曰得寶𢎞農野𢎞農得寶耶潭裏舟/船閙揚州銅器多三郎當殿坐聽唱得寶歌其俚又甚)
(焉/)使美婦百人盛飾而和之(和戸/卧翻)連檣數里堅跪進諸
郡輕貨仍上百牙盤食(程大昌演繁露曰唐少府監御/饌器用九飣食以牙盤九枚裝)
(食味於上置上前亦謂/之看席仍上時掌翻)上置宴竟日而罷觀者山積夏
四月加堅左散騎常侍(散悉亶翻/騎奇寄翻)其僚屬吏卒褒賞有
差名其潭曰廣運時京兆尹韓朝宗亦引渭水置潭於
西街以貯材木(朝直遥翻/貯丁吕翻)　丁亥皇甫惟明引軍出西
平(西平郡/即鄯州)擊吐蕃行千餘里攻洪濟城破之(杜佑曰廓/州達化縣)
(有洪濟鎮周武帝逐吐谷渾所築在縣西二百七十里/長慶中劉元鼎為盟㑹使言河之上流由洪濟西行二)
(千里水益狹冬春可涉夏秋乃勝舟其南三百里三山/中高四下曰歴山直大羊同國古所謂昆侖者也虜曰)
(□摩黎山東距長安五千里河源其間流澄緩下稍合/衆流色赤行益逺他水并注則濁河源東北直莫賀延)
(磧尾隠測其地葢在劒南之西此劉元/鼎因洪濟城而上叙河源附見于此)　上以右賛善
大夫楊慎矜(龍朔二年改太子中允為賛善大夫咸亨/元年復置中允而賛善大夫不廢後又分)
(左右各置五員班左右諭德下諭德掌諭/太子以道德賛善掌翊賛太子以規諷)知御史中丞
事時李林甫專權公卿之進有不出其門者必以罪去
之(去𦍑/吕翻)慎矜由是固辭不敢受五月辛丑以慎矜為諌
議大夫　冬十月戊寅上幸驪山温泉乙卯還宫(戊寅/至乙)
(卯三十八日史言帝耽樂而忘返驪力知翻還從宣翻/又音如字  考異曰舊紀十月戊寅幸溫泉宫十一月)
(乙卯還宫與實錄同十二月戊申又幸溫泉宫丙辰還/宫實錄無按十二月丙寅朔無戊申丙辰唐厯十一月)
(戊申幸溫泉宫丙辰還京又/與實錄本紀不同今皆不取)
三載春正月丙申朔改年曰載(載子/亥翻)　辛丑上幸驪山
温泉二月庚午還宫(往還亦/幾三旬)　辛卯太子更名亨(更工/衡翻)
海賊吳令光等抄掠台明(明州漢句章鄮縣之地屬㑹/稽郡開元二十六年采訪使)
(齊澣奏以越州之鄮縣置明州以/境内有四明山因名抄楚交翻)命河南尹裴敦復將
兵討之(將即/亮翻)　三月己巳以平盧節度使安祿山兼范
陽節度使以范陽節度使裴寛為戸部尚書(使疏吏翻/尚辰羊翻)禮
部尚書席建侯為河北黜陟使稱祿山公直李林甫裴
寛皆順㫖稱其美三人皆上所信任由是祿山之寵益
固不搖矣　夏四月裴敦復破吳令光擒之　五月河
西節度使夫䝉靈詧討突騎施莫賀達干斬之(按元和/姓纂云)
(夫䝉本西𦍑姓後秦有建威將軍夫䝉𦍑今蒲同二州/多此姓或改姓馬氏按考異曰㑹要作馬靈詧今従實)
(錄/)更請立黑姓伊里底蜜施骨咄祿毗伽(咄當沒翻伽/求迦翻  考)
(異曰㑹要作伊地米里/骨咄禄毗伽今従實錄)　六月甲辰冊拜骨咄祿毗伽
為十姓可汗(可從刋入/聲汗音寒)　秋八月拔悉蜜攻斬突厥烏
蘇可汗傳首京師國人立其弟鶻隴匐白睂特勒是為
白睂可汗於是突厥大亂敇朔方節度使王忠嗣出兵
乗之至薩河内山(厥九勿翻嗣祥/吏翻薩桑葛翻)破其左廂阿波達干
等十一部右廂未下㑹囘紇葛邏祿共攻拔悉蜜頡跌
伊施可汗殺之回紇骨力裴羅自立為骨咄祿毗伽闕
可汗遣使言狀上冊拜裴羅為懷仁可汗於是懷仁南
據突厥故地立牙帳於烏德犍山(回紇牙帳東有平野/西據烏德犍山南依)
(嗢昆水犍/居言翻)舊統藥邏葛等九姓其後又并拔悉蜜葛邏
祿凡十一部各置都督每戰則以二客部為先　李林
甫以楊慎矜屈附於己九月甲戍復以慎矜為御史中
丞充諸道鑄錢使(復扶又翻/又如字)　冬十月癸巳上幸驪山
溫泉十一月丁卯還宫　術士蘇嘉慶上言遯甲術有
九宫貴神(九宫貴神葢易乾鑿度所謂太一也注已見/五十二卷漢順帝陽嘉三年時置九宫貴神)
(壇其壇三成成三尺四階其上依位置九壇壇尺五寸/東南曰招搖正東曰軒轅東北曰太隂正南曰天一中)
(央曰天符正北曰太一西南曰攝提正西曰咸池西北/曰青龍五為中戴九履一左三右七二四為上六八為)
(下符於遁甲仍編於勅曰九宫貴神實司水旱功佐上/帝德庇下人又黄帝九宫經一宫其神太一其星天蓬)
(其卦坎其行水其方白二宫其神攝提其星天内其卦/坤其行土其方黑三宫其神軒轅其星天衝其卦震其)
(行木其方碧四宫其神招搖其星天輔其卦巽其行木/其方緑五宫其神天符其星天禽其卦離其行土其方)
(黄六宫其神青龍其星天心其卦乾其行金其方白七/宫其神咸池其星天柱其卦兊其行金其方赤八宫其)
(神太陰其星天任其卦艮其行土其方白九宫其神/天一其星天英其卦離其行火其方紫上時掌翻)典
司水旱請立壇於東郊祀以四孟月從之禮在昊天上
帝下太清宫太廟上所用牲玉皆侔天地　十二月癸
巳置㑹昌縣於溫泉宫下(時分新豐萬年置㑹昌縣雍/錄温湯在臨潼縣南一百五)
(十步在驪山西北十道志曰泉有三所其一處即皇堂/石井後周宇文䕶所造隋文帝又修屋宇種松栢千餘)
(株唐貞觀十八年詔閻立德營建宫殿御湯名湯泉宫/咸亨三年名温泉宫元和志則曰開元十一年置温泉)
(宫天寶六載改為華清宫於驪山上益治湯井為池臺/殿環列山谷自開元來每嵗十月臨幸嵗盡乃歸以新)
(豐縣去泉稍逺即於湯所置㑹昌縣又置百司及公卿/邸第焉臨潼縣唐之新豐慶山皆其地也按通鑑開元)
(十一年書作温泉/宫與元和志合)　戸部尚書裴寛素為上所重李林
甫恐其入相忌之(相息/亮翻)刑部尚書裴敦復擊海賊還受
請託廣序軍功寛微奏其事林甫以告敦復敦復言寛
亦嘗以親故屬敦復(屬之/欲翻)林甫曰君速奏之勿後於人
敦復乃以五百金賂女官楊太眞之姊使言於上甲午
寛坐貶睢陽太守(睢陽郡宋州本梁郡天/寶元年更郡名睢音雖)初武惠妃薨
(開元二十五/年惠妃薨)上悼念不已後宫數千無當意者或言夀
王妃楊氏之美絶世無雙上見而悦之乃令妃自以其
意乞為女官號太眞更為夀王娶左衛郎將韋昭訓女
(更工衡翻/將即亮翻)濳内太真宫中太真肌態豐豔曉音律性警
穎善承迎上意不朞嵗寵遇如惠妃宫中號曰娘子凡
儀體皆如皇后　癸卯以宗女為和義公主嫁寜遠奉
化王阿悉爛達干(帝以拔汗那助平吐火仙冊其/王為奉化王改其國曰寜逺)　癸
丑上祀九宫貴神赦天下　初令百姓十八為中二十
三成丁　初上自東都還李林甫知上厭巡幸乃與牛
仙客謀增近道粟賦及和糴以實闗中數年蓄積稍豐
上從容謂高力士曰朕不出長安近十年(開元二十四/年上自東都)
(還自是不復東幸從/千容翻近其靳翻)天下無事朕欲高居無為悉以政
事委林甫何如對曰天子巡狩古之制也且天下大柄
不可假人彼威勢既成誰敢復議之者上不悦力士頓
首自陳臣狂疾發妄言罪當死上乃為力士置酒(復扶/又翻)
(為于偽翻/下為百同)左右皆呼萬嵗力士自是不敢深言天下事
矣(力士之不敢言以李/林甫機穽可畏也)
四載春正月庚午上謂宰相曰朕比以甲子日(比毗/至翻)於
宫中為壇為百姓祈福朕自草黄素置案上俄飛升天
聞空中語云聖夀延長又朕於嵩山鍊藥成亦置壇上
及夜左右欲收之又聞空中語云藥未須收此自守䕶
達曙乃收之太子諸王宰相皆上表賀(史言唐之君誕/妄而臣謟諛)
　囘紇懷仁可汗擊突厥白睂可汗殺之傳首京師突
厥毗伽可敦帥衆來降(可従刋入聲帥讀/曰率降戸江翻)於是北邊晏
然烽燧無警矣囘紇斥地愈廣東際室韋西抵金山南
跨大漠盡有突厥故地(史言囘紇/至此彊盛)懐仁卒子磨延啜立
號葛勒可汗二月己酉以朔方節度使王忠嗣兼河東
節度使忠嗣少以勇敢自負(少詩/照翻)及鎮方靣專以持重
安邊為務常曰太平之將但當撫循訓練士卒而已不
可疲國中之力以邀功名(將即/亮翻)有漆弓百五十斤常貯
之櫜中以示不用(貯丁/吕翻)軍中日夜思戰忠嗣多遣諜人
伺其間隙(諜達協翻伺相/吏翻間古莧翻)見可勝然後興師故出必有
功既兼兩道節制自朔方至雲中邊陲數千里(陲音/垂)要
害之地悉列置城堡斥地各數百里邊人以為自張仁
亶之後將帥皆不及(張仁愿本名仁亶以睿宗諱旦音/近亶避之改名仁愿將即亮翻帥)
(所類/翻)三月壬申上以外孫獨孤氏為靜樂公主嫁契丹
王李懷節(樂音/洛)甥楊氏為宜芳公主嫁奚王李延寵(宜/芳)
(縣屬/嵐州)　乙巳以刑部尚書裴敦復充嶺南五府經略等
使五月壬申敦復坐逗留不之官貶淄川太守(淄川郡/淄州舊)
(志淄州京師東北二千一/百三十三里守式又翻)以光祿少卿彭杲代之上嘉
敦復平海賊之功故李林甫陷之　李適之與李林甫
爭權有隙適之領兵部尚書駙馬張垍為侍郎(垍其/冀翻)林
甫亦惡之(惡烏/路翻)使人發兵部銓曹姦利事收吏六十餘
人付京兆與御史對鞫之數日竟不得其情京兆尹蕭
炅使法曹吉温鞫之(法曹司法參軍事掌鞫獄麗/法知贓賄沒入炅火迥翻)温入
院置兵部吏於外先於後㕔取二重囚訊之或杖或壓
號呼之聲所不忍聞(號戸/高翻)皆曰茍存餘生乞紙盡荅兵
部吏素聞温之慘酷引入皆自誣服無敢違温意者頃
刻而獄成騐囚無榜掠之迹(榜音彭/掠音亮)六月辛亥敕誚責
前後知銓侍郎及判南曹郎官而宥之(文宗開成二年/宰相李石奏定)
(長定選格吏部請加置南曹郎中一人别置卬以新置/南曹之印為文葢吏部先以郎官判南曹開成間因置)
(南曹郎也宋白曰南曹起於總章二年司列常伯李敬/𤣥奏置未置已前銓中自勘責故事兩轉㕔至建中元)
(年侍郎邵説奏挾闕替南曹郎中王鋗已後遂不轉㕔/貞元十一年侍郎杜黄裳請凖舊例轉㕔後云云同上)
(誚才/笑翻)垍均之兄温頊之弟子也(吉頊進用於/武后之朝)温始為新
豐丞太子文學薛嶷薦温才(唐六典曰魏置太子文學/魏武為丞相命司馬宣王)
(為文學椽甚為世子所信與吳質朱鑠陳羣為太子四/友自晉之後不置至後周建德三年置太子文學十人)
(後廢唐顯慶中始置太子文學二人屬司經局掌分知/經籍侍奉文章總緝經籍繕寫裝染之功筆札給用之)
(數皆料度之/嶷魚力翻)上召見(見賢/遍翻)顧嶷曰是一不良人朕不用
也蕭炅為河南尹嘗坐事西臺遣温往按之(西臺西京/御史臺也)
温治炅甚急(治直之/翻下同)及温為萬年丞未幾炅為京兆尹
(㡬居/豈翻)温素與高力士相結力士自禁中歸温度炅必往
謝官(度徒/洛翻)乃先詣力士與之談謔握手甚歡(謔迄/郤翻)炅後
至温陽為驚避力士呼曰吉七不須避(吉温/第七)謂炅曰此
亦吾故人也召還與炅坐炅接之甚恭不敢以前事為
怨它日温謁炅曰曩者温不敢隳國家法自今請洗心事
公炅遂與盡歡引為法曹(獄考異曰唐厯云温聯按大/  附邪以出入人命者凡十)
(餘年性巧詆忍而不忌失意睂睫間必引而陷之其欲/膠固之雖王公大人立可親也初蕭炅以贓下獄温深)
(竟其罪後為萬年縣丞炅拜京兆尹温見炅於高力士/第乃與之相結為膠漆之交引為法曹而薦于林甫温)
(之進也反以炅力舊傳云炅為河南尹有事京臺差温/推詰堅執不捨及温選炅已為京兆尹一唱萬年尉即)
(就其官人為危之/今參取二書用之)及林甫欲除不附己者求治獄吏炅
薦温於林甫林甫得之大喜温常曰若遇知己南山白
額虎不足縛也時又有杭州人羅希奭為吏深刻林甫
引之自御史臺主簿再遷殿中侍御史(唐御史臺主簿/從七品上掌印)
(及受事發辰勾檢稽/失兼知官厨及黄卷)二人皆隨林甫所欲深淺鍛鍊成
獄無能自脱者時人謂之羅鉗吉網(以鐵劫束物曰/鉗鉗其亷翻)
秋七月壬午冊韋昭訓女為夀王妃八月壬寅冊楊太
真為貴妃(本考異曰統紀八月冊女道士楊氏為貴妃/  紀甲辰唐厯甲寅今據實錄壬寅贈太真)
(妃父𤣥琰等官甲辰甲寅皆在後恐冊妃在贈官/前新本紀亦云八月壬寅立太真為貴妃今從之)贈其
父𤣥琰兵部尚書以其叔父𤣥珪為光祿卿從兄銛為
殿中少監錡為駙馬都尉(從才用翻下之從同銛息亷/翻錡渠綺翻又魚綺翻又音)
(奇/)癸卯冊武惠妃女為太華公主命錡尚之(實考異曰/  錄舊傳)
(皆以銛錡為再從兄國忠為從祖兄然則從祖亦再從/也推恩之時何以及銛錡而不及國忠新傳謂之宗兄)
(唐厯以銛為𤣥琰之子借使非子比于國忠必應稍/親今但謂之從兄舊傳云錡為侍御史今從實錄)及
貴妃三姊皆賜第京師寵貴赫然楊釗貴妃之從祖兄
也不學無行(釗音昭行/下孟翻)為宗黨所鄙從軍於蜀得新都
尉考滿家貧不能自歸新政富民鮮于仲通常資給之
(新都縣漢屬廣漢郡梁置始康郡西魏廢郡隋開皇十/八年改新都曰興樂尋廢縣唐初復置屬蜀郡武德四)
(年分南部相如二縣置新城縣尋避/隠太子名改曰新政時屬閬中郡)楊𤣥琰卒於蜀(卒/子)
(恤/翻)釗往來其家遂與其中女通(中讀/曰仲)鮮于仲通名向以
字行頗讀書有材智劒南節度使章仇兼瓊引為采訪
支使(通考異曰唐厯云為節度巡官按顔真卿所作仲/  碑見存云為采訪支使今從之  唐采訪節度)
(等使幕屬有判官有支使有掌書記推官巡官衙推等/宋朝始定制書記支使不得並置有出身者為書記無)
(出身者/為支使)委以心腹嘗從容謂仲通曰今吾獨為上所厚
茍無内援必為李林甫所危聞楊妃新得幸人未敢附
之子能為我至長安與其家相結吾無患矣仲通曰仲
通蜀人未嘗遊上國恐敗公事今為公更求得一人因
言釗本末兼瓊引見釗儀觀豐偉言辭敏給(從千容翻/為于偽翻)
(敗補邁翻/觀古玩翻)兼瓊大喜即辟為推官往來浸親宻乃使人
獻春綵於京師將别謂曰有少物在郫(少詩沼翻郫縣/自漢以來屬蜀)
(郡九域志耶縣在成都府西/四十五里師古曰郫音疲)以具一日之糧子過可取
之釗至郫兼瓊使親信大齎蜀貨精美者遺之(遺于/季翻)可
直萬緡釗大喜過望晝夜兼行至長安歴抵諸妹以蜀貨
遺之曰此章仇公所贈也時中女新寡釗遂館於其室
中分蜀貨以與之於是諸楊日夜譽兼瓊且言釗善摴
蒱引之見上(館古玩翻譽音/余見賢遍翻)得隨供奉官出入禁中(唐/制)
(中書門下省官皆供奉官也外官得隨朝士入見者謂/之仗内供奉隨翰林院官班者謂之翰林供奉宦官謂)
(之内供奉又有朝/士供奉禁中者)改金吾兵曹參軍　九月癸未以陜
郡太守江淮租庸轉運使韋堅為刑部尚書罷其諸使
以御史中丞楊慎矜代之(陜失冉翻使疏吏翻楊考異/曰舊食貨志三載以  釗為)
(水陸運使誤/也今從實錄)堅妻姜氏皎之女林甫之舅子也故林甫
昵之(昵尼/質翻)及堅以通漕有寵于上遂有入相之志(相息/亮翻)
又與李適之善林甫由是惡之(惡烏/路翻)故遷以美官實奪
之權也　安祿山欲以邊功市寵數侵掠奚契丹奚契
丹各殺公主以叛(數所角翻下欲數數徴同/所殺者葢即靜樂宜芳也)祿山討破
之　隴右節度使皇甫惟明與吐蕃戰于石堡城為虜
所敗副將褚誗戰死(敗補邁翻誗直亷翻従考異/曰新傳作諸葛誗今  實錄)　冬
十月甲午安祿山奏臣討契丹至北平郡(北平郡/平州)夢先
朝名將李靖李勣從臣求食(朝直遥翻將/即亮翻下同)遂命立廟又
奏薦奠之日廟梁産芝(通鑑不語怪而書安祿山飛鳥/食蝗廟梁産芝之事以著祿山)
(之欺罔明/皇之昏蔽)　丁酉上幸驪山温泉　上以戸部郎中王
鉷為戸口色役使敕賜百姓復除(鉷戸公翻使疏/吏翻復方目翻)鉷奏
徴其輦運之費廣張錢數又使市本郡輕貨百姓所輸
乃甚於不復除舊制戍邊者免其租庸六嵗而更(更工/衡翻)
時邊將恥敗士卒死者皆不申牒貫籍不除(貫籍本貫/之籍也)
王鉷志在聚歛(斂力/贍翻)以有籍無人者皆為避課按籍戍
邊六嵗之外悉徴其租庸有併徴三十年者民無所訴
上在位乆用度日侈後宫賞賜無節不欲數于左右藏
取之(唐有左藏右/藏藏徂浪翻)鉷探知上指嵗貢額外錢百億萬貯
於内庫以供宫中宴賜曰此皆不出於租庸調無預經
費(貯丁吕翻/調徒弔翻)上以鉷為能富國益厚遇之鉷務為割剝
以求媚中外嗟怨丙子以鉷為御史中丞京畿采訪使
楊釗侍宴禁中專掌摴蒱文簿鈎校精宻上賞其彊明
曰好度支郎(唐度支郎掌判天下租賦多少之數物産/豐約之宜水陸道塗之利毎嵗計其所出)
(而度其所用轉運徵斂送納皆凖程而節其遲速凡和/糴和市皆量其貴賤均天下之貨以利于人凡金銀寶)
(貨綾羅之屬皆折庸調以造凡天下舟車水陸載運皆/具為脚直輕重貴賤平易險澁而為之制凡天下邊軍)
(有支度使以計軍資糧仗之用每嵗所費/皆申度支㑹計以長行旨為凖度徒洛翻)諸楊數徴此
言於上(徴讀/曰證)又以屬王鉷鉷因奏充判官(屬之/欲翻)　十二
月戊戌上還宫(還自温泉宫還従/宣翻又音如字)
五載春正月乙丑以隴右節度使皇甫惟明兼河西節
度使李適之性疎率李林甫嘗謂適之曰華山有金礦
(華戸化翻西山記曰太華之山削成而/四方其高五十仭其廣十里礦古猛翻)采之可以富國
主上未之知也它日適之因奏事言之上以問林甫對
曰臣久知之但華山陛下本命王氣所在(帝製華嶽碑/曰予小子之)
(生也嵗景戌月仲秋膺少皥之盛德協太華之本命故/常寤寐靈嶽肹蠁神文林甫知此㫖故以誤適之而陷)
(之王干/况翻)鑿之非宜故不敢言上以林甫為愛已薄適之
慮事不熟謂曰自今奏事宜先與林甫議之無得輕脱
適之由是束手矣適之既失恩韋堅失權益相親宻林
甫愈惡之(惡烏/路翻)初太子之立非林甫意(事見二百十卷/開元二十六年)
林甫恐異日為己禍常有動搖東宫之志而堅又太子
之妃兄也皇甫惟明嘗為忠王友(見二百十三卷/開元十八年)時破
吐蕃入獻捷見林甫專權意頗不平時因見上乗間微
勸上去林甫(吐從暾入聲因見賢遍/翻間古莧翻去𦍑呂翻)林甫知之使楊慎
矜宻伺其所為(伺相/吏翻)㑹正月望夜太子出遊與堅相見
堅又與惟明㑹於景龍觀道士之室(景龍觀在長安城/中崇仁坊申公高)
(士亷宅西北左金吾衛神龍元年併為長寜公主宅韋/庶人敗後遂立為觀仍以中宗年號為名觀古玩翻)
慎矜發其事以為堅戚里不應與邊將狎暱林甫因奏
堅與惟明結謀欲共立太子堅惟明下獄(將即亮翻暱/尼質翻下遐)
(嫁/翻)林甫使慎矜與御史中丞王鉷京兆府法曹吉温共
鞫之(上考異曰舊林甫傳云林甫濳令慎矜伺堅隙奏/  慎矜傳云鉷推堅慎矜引身中立以候望鉷恨)
(之林甫亦憾焉二傳/自相矛楯今従唐厯)上亦疑堅與惟明有謀而不顯其
罪癸酉下制責堅以干進不已貶縉雲太守(縉雲郡本/括州永嘉)
(郡元年更郡名従考異曰舊紀/貶括蒼太守今  實錄及舊傳)惟明以離間君臣(間古/莧翻)
貶播川太守(播川郡/播州)仍别下制戒百官　以王忠嗣為
河西隴右節度使兼知朔方河東節度事忠嗣始在朔
方河東每互市高估馬價諸胡聞之爭賣馬於唐忠嗣
皆買之由是胡馬少(少詩/沼翻)唐兵益壯及徙隴右河西復
請分朔方河東馬九千匹以實之(復扶/又翻)其軍亦壯忠嗣
仗四節控制萬里天下勁兵重鎮皆在掌握與吐蕃戰
於青海積石皆大捷又討吐谷渾於墨離軍虜其全部
而歸(吐從暾入/聲谷音浴)　夏四月癸未立奚酋娑固為昭信王
契丹酋楷洛為恭仁王(酋慈由翻/娑素禾翻)　己亥制自今四孟
月皆擇吉日祀天地九宫　韋堅等既貶左相李適之
懼自求散地(散悉/但翻)庚寅以適之為太子少保罷政事其
子衛尉少卿霅嘗盛饌召客(霅文甲翻饌雛/皖翻又雛戀翻)客畏李林
甫竟日無一人敢往者　以門下侍郎崇𤣥館大學士
陳希烈同平章事(後魏置崇𤣥署掌僧尼道士女冠隋/以崇𤣥署𨽻鴻臚唐置諸寺觀監𨽻)
(鴻臚每寺觀有監一人貞觀中廢寺觀監上元二年置/漆園監尋廢開元二十五年置崇𤣥學於𤣥元皇帝廟)
(天寶元年兩京置博士助教各一員二載改崇𤣥學曰/崇𤣥館博士曰學士助教曰直學士置大學士以宰相)
(為之領兩京𤣥/元宫及道院)希烈宋州人以講老莊得進專用神仙
符瑞取媚於上李林甫以希烈為上所愛且柔佞易制
(易以/䜴翻)故引以為相凡政事一決於林甫希烈但給唯諾
(唯于/偽翻)故事宰相午後六刻乃出林甫奏今太平無事巳
時即還第軍國機務皆決于私家主書抱成案詣希烈
書名而已　五月壬子朔日有食之　乙亥以劒南節
度使章仇兼瓊為戸部尚書諸楊引之也　秋七月丙
辰敕流貶人多在道逗留自今左降官日馳十驛以上
(上時/掌翻)是後流貶者多不全矣　楊貴妃方有寵每乗馬
則高力士執轡授鞭織繡之工專供貴妃院者七百人
中外爭獻服器珍玩嶺南經略使張九章廣陵長史王
翼(廣陵郡楊州/長知兩翻)以所獻精美九章加三品翼入為戸部
侍郎天下從風而靡民間歌之曰生男勿喜女勿悲君
今看女作門楣(凡人作室自外至者見其門楣宏敞則/為壯觀言楊家因生女而宗門崇顯也)
(或曰門以楣而撐拄言/生女能撐拄門戸也)妃欲得生荔支歲命嶺南馳驛
致之(自蘇軾諸人皆云此時荔/支自涪州致之非嶺南也)比至長安色味不變(白/居)
(易曰荔支生巴峽間樹形團團如帷葢葉如冬青華如/橘春榮實如丹夏熟朶如蒲萄核如枇杷殻如紅繒膜)
(如紫綃瓤肉潔白如氷雪漿液甘酸如醴酪大略如彼/其實過之若離本枝一日而色變二日而香變四五日)
(外色香味/盡去矣)至是妃以妬悍不遜上怒命送歸兄銛之第
(悍戸罕翻/又戸旰翻)是日上不懌比日中猶未食左右動不稱㫖
横被棰撻(比必利翻及也稱尺證/翻棰止蘂翻横戸孟翻)高力士欲嘗上意請
悉載院中儲偫送貴妃凡百餘車上自分御膳以賜之
(偫直/里翻)及夜力士伏奏請迎貴妃歸院遂開禁門而入(唐/六)
(典城門郎掌京城皇城宫殿諸門開闔之節承天門擊/曉鼔聽擊鐘後一刻鼔聲絶皇城門開第一鼕鼕鼔聲)
(絶宫城門及左右延明門乾化門開第二鼕鼕鼔聲絶/宫殿門開夜第一鼕鼕鼔聲絶宫殿門閉第二鼕鼕鼓)
(聲絶宫城門及左右延明門皇城門閉其京城門開閉/與皇城門同刻承天門擊鼓皆聽漏刻契契至乃擊待)
(漏刻所牌到鼔聲乃絶凡皇城闔門之鑰先酉而出後/戌而入開門之鑰後丑而出夜盡而入京城闔門之鑰)
(後中而出先子而入開門之鑰後子而出先卯而入若/非其時而有命啓閉則詣閤覆奏奉㫖合符而開闔之)
(殿門及城門若有勑夜開受勑人/具錄須開之門宣送中書門下)自是恩遇愈隆後官
莫得進矣　將作少匠韋蘭兵部員外郎韋芝為其兄
堅訟寃(少詩照翻/為于偽翻)且引太子為言上益怒太子懼表請
與妃離昏乞不以親廢法丙子再貶堅江夏别駕(江夏/郡鄂)
(州舊志鄂州京師東南二千/三百四十六里夏戸雅翻)蘭芝皆貶嶺南然上素知
太子孝謹故譴怒不及李林甫因言堅與李適之等為
朋黨後數日堅長流臨封適之貶宜春太守太常少卿
韋斌貶巴陵太守嗣薛王琄貶夷陵别駕睢陽太守裴
寛貶安陸别駕河南尹李齊物貶竟陵太守(臨封郡木/封州廣信)
(郡元年更郡名宜春郡袁州巴陵郡岳州夷陵郡峽州/安陸郡安州竟陵郡本復州沔陽郡元年更郡名舊志)
(封州至京師水陸四千五百一十里岳州二千二百三/十七里峽州一千八百八十八里安州京師東南二千)
(五十一里復州一千八/百里斌音彬琄胡畎翻)凡堅親黨坐流貶者數十人斌
安石之子琄業之子堅之甥也琄母亦令隨琄之官(韋/安)
(石事武后中睿三/朝業上之弟也)　冬十月戊戌上幸驪山温泉十一
月乙巳還宫　賛善大夫杜有鄰(唐賛善大夫正五品/上掌諷誦規諫太子)
女為太子良娣(唐太子内官良娣/正三品娣待計翻)良娣之姊為左驍衛
兵曹柳勣妻(驍堅/堯翻)勣性狂疎好功名喜交結豪俊(好呼/到翻)
(喜許/記翻)淄川太守裴敦復薦於北海太守李邕(北海郡/青州)邕
與之定交勣至京師與著作郎王曾等為友皆當時名
士也勣與妻族不協欲䧟之為飛語告有鄰妄稱圖讖
交構東宫指斥乗輿(乗䋲/證翻)林甫令京兆士曹吉温與御
史鞫之(士曹司士參軍事掌/津梁舟車舍宅工藝)乃勣首謀也温令勣連引
曾等入臺十二月甲戌有鄰勣及曾等皆杖死積尸大
理(與考異曰舊紀唐厯皆作辛未今從實錄實錄云勣/  其黨並伏法詔書則曰猶寛極刑俾從杖罪其王)
(曾等各決重杖一百杜有鄰柳勣念以微親特寛殊死/決一頓貶嶺南新興尉吉温傳則云勣等杖死積尸於)
(大理寺葢詔雖與杖/其實皆死杖下也)妻子流遠方中外震慄嗣虢王巨
貶義陽司馬(義陽郡申州舊志申州至/京師一千七百九十六里)巨邕之子也(高/祖)
(之子虢王鳳鳳嫡/孫曰嗣虢王邕)别遣監察御史羅希奭往按李邕(監/古)
(銜/翻)太子亦出良娣為庶人乙亥鄴郡太守王琚坐贓貶
江華司馬(鄴郡本相州魏郡元/年更名冮華郡道州)琚性豪侈與李邕皆自
謂耆舊久在外意怏怏李林甫惡其負材使氣故因事
除之(王琚事上於東宫賛決/誅太平公主惡烏路翻)
六載春正月辛巳李邕裴敦復皆杖死邕才藝出衆盧
藏用常語之曰君如干將莫邪(語牛倨翻干將莫/邪吳王所鑄寶劍)難與
爭鋒然終虞缺折耳(折而/設翻)邕不能用林甫又奏分遣御
史即貶所賜皇甫惟明韋堅兄弟等死羅希奭自青州
如嶺南所過殺遷謫者(希奭既殺李邕於/青州遂如嶺南也)郡縣惶駭排
馬諜至宜春(御史所過沿路郡縣給驛/馬故未至先有排馬牒)李適之憂懼仰
藥自殺至江華王琚仰藥不死聞希奭已至即自縊希
奭又过路過安陸欲怖殺裴寛(怖普/布翻)寛向希奭叩頭祈
生希奭不宿而過乃得免李適之子霅迎父喪至東京
李林甫令人誣告霅杖死於河南府給事中房琯至與
適之善貶宜春太守琯融之子也(房融見二百七卷/武后長安四年)林
甫恨韋堅不已遣使於循河及江淮州縣求堅罪(使疏/吏翻)
收繫綱典船夫溢於牢獄(十船為一綱以吏為綱典/船夫輓船及駕船之夫也)徴
剝逋負延及鄰伍皆裸露死於公府(裸郎/果翻)至林甫薨乃
止　丁亥上享太廟戊子合祭天地於南郊赦天下制
免百姓今載田租又令削絞斬條上慕好生之名故令
應絞斬者皆重杖流嶺南其實有司率杖殺之又令天
下為嫁母服三載(載子亥翻好呼到翻/為于偽翻下即為同)上欲廣求天下
之士命通一藝以上皆詣京師李林甫恐草野之士對
䇿斥言其姦惡建言舉人多卑賤愚聵(聵五/怪翻)恐有俚言
汚濁聖聽乃令郡縣長官精加試練灼然超絶者具名
送省委尚書覆試御史中丞監之(監古/銜翻)取名實相副者
聞奏既而至者皆試以詩賦論遂無一人及第者林甫
乃上表賀野無遺賢戊寅以范陽平盧節度使安祿
山兼御史大夫祿山體充肥腹垂過膝嘗自稱腹重三百
斤外若癡直内實狡黠常令其將劉駱谷留京師詗朝
廷指趣動靜皆報之(黠下八翻詗翾正/翻有所候伺也)或應有牋表者
駱谷即為代作通之歲獻俘虜雜畜奇禽異獸珍玩之
物(畜許/救翻)不絶於路郡縣疲於逓運祿山在上前應對敏
給雜以詼諧上嘗戲指其腹曰此胡腹中何所有其大
乃爾對曰更無餘物止有赤心耳上恱又嘗命見太子
祿山不拜左右趣之拜(趣讀/曰促)祿山拱立曰臣胡人不習
朝儀不知太子者何官(朝直/遥翻)上曰此儲君也朕千秋萬
歲後代朕君汝者也祿山曰臣愚曏者惟知有陛下一
人不知乃更有儲君不得已然後拜上以為信然益愛
之上嘗宴勤政樓百官列坐樓下獨為祿山於御座東
間設金雞障(障坐障也畫金雞/為飾為于偽翻)置榻使坐其前仍命卷
簾以示榮寵(卷讀/曰捲)命楊銛楊錡貴妃三姊皆與祿山叙
兄弟祿山得出入禁中因請為貴妃兒上與貴妃共坐
祿山先拜貴妃上問何故對曰胡人先母而後父上恱
　李林甫以王忠嗣功名日盛恐其入相(相息/亮翻)忌之安
祿山潛蓄異志託以禦寇築雄武城(薊州廣漢川/有雄武軍)大貯
兵器(貯丁/呂翻)請忠嗣助役因欲留其兵忠嗣先期而往不
見祿山而還數上言祿山必反林甫益惡之(為王忠嗣/得罪張本)
(先悉薦翻數所角翻/上時掌翻惡烏路翻)　夏四月忠嗣固辭兼河東朔方
節度許之　冬十月己酉上幸驪山温泉(紀考異曰舊/  唐厯皆作)
(戊申今/従之)改温泉宫曰華清宫　河西隴右節度使王忠
嗣以部將哥舒翰為大斗軍副使李光弼為河西兵馬
使充赤水軍使(兵馬使節鎮衙前軍職也總兵權任甚/重至德以後都知兵馬使率為藩鎮儲)
(帥將即亮翻/使疏吏翻)翰父祖本突騎施别部酋長(西突厥五弩/失畢有哥舒)
(闕俟斤騎奇寄翻酋/慈由翻長知兩翻)光弼契丹王楷洛之子也(開元初/李楷洛)
(封為契/丹王)皆以勇略為忠嗣所重忠嗣使翰擊吐蕃有同
列為之副倨慢不為用翰檛殺之軍中股慄(檛則/𤓰翻)累功
至隴右節度副使每歲積石軍麥熟吐蕃輙來穫之(穫/戸)
(郭/翻)無能禦者邊人謂之吐蕃麥莊翰先伏兵於其側虜
至斷其後夾擊之(斷音/短)無一人得返者自是不敢復來
(復扶/又翻)上欲使王忠嗣攻吐蕃石堡城(石堡城陷見上卷/開元二十九年)
忠嗣上言石堡險固吐蕃舉國守之今頓兵其下非殺
數萬人不能克臣恐所得不如所亡不如且厲兵秣馬
俟其有釁然後取之上意不快將軍董延光自請將兵
取石堡城(請將即/亮翻)上命忠嗣分兵助之忠嗣不得已奉
詔而不盡副延光所欲延光怨之李光弼言於忠嗣曰
大夫以愛士卒之故不欲成延光之功(唐中世以前率/呼將帥為大夫)
(白居易詩所謂武/官稱大夫是也)雖廹於制書實奪其謀也何以知之
今以數萬衆授之而不立重賞士卒安肯為之盡力乎
(為于/偽翻)然此天子意也彼無功必歸罪於大夫大夫軍府
充牣何愛數萬段帛不以杜其䜛口乎忠嗣曰今以數
萬之衆爭一城得之未足以制敵不得亦無害於國故
忠嗣不欲為之忠嗣今受責天子不過以金吾羽林一
將軍歸宿衛其次不過黔中上佐(黔中一道皆溪峒蠻/徭雜居貶謫而不過)
(嶺者處之上佐長/史司馬也黔音琴)忠嗣豈以數萬人之命易一官乎李
將軍子誠愛我矣然吾志決矣子勿復言光弼曰曏者
恐為大夫之累(復扶又翻/累力瑞翻)故不敢不言今大夫能行古
人之事非光弼所及也遂趨出延光過期不克言忠嗣
沮撓軍計(沮在吕翻/撓女教翻)上怒李林甫因使濟陽别駕魏林
告忠嗣嘗自言我幼養宫中與忠王相愛狎(武德四年/分東平之)
(盧縣置濟州隋之濟北郡也天寶元年改曰濟陽郡忠/嗣年九嵗父海賔戰死于渭源長城堡帝養忠嗣宫中)
(太子時為忠王與之遊處魏林先為朔州刺史忠嗣節/度河東朔州其巡屬也故使林譖之以示言冇所自來)
(濟子/禮翻)欲擁兵以尊奉太子敕徵忠嗣入朝(朝直/遥翻)委三司
鞫之上聞哥舒翰名召見華清宫(見賢/遍翻)與語悦之十一
月辛卯以翰判西平太守充隴右節度使以朔方節度
使安思順判武威郡事充河西節度使(西平郡鄯州/武威郡凉州)
戸部侍郎兼御史中丞楊慎矜為上所厚李林甫浸忌
之慎矜與王鉷父晉中表兄弟也少與鉷狎(少詩/照翻)鉷之
入臺頗因慎矜推引及鉷遷中丞慎矜與語猶名之鉷自
恃與林甫善意稍不平慎矜奪鉷職田(俱為中丞因併/鉷職田奪而有)
(之/)鉷母本賤慎矜嘗以語人(語牛/倨翻)鉷深銜之慎矜猶以
故意待之嘗與之私語讖書(讖楚/譖翻)慎矜與術士史敬忠
善敬忠言天下將亂勸慎矜於臨汝山中買莊為避亂
之所(臨汝郡本伊州襄城郡貞觀八年更伊/州曰汝州天寶元年更郡名為臨汝郡)㑹慎矜父
墓田中草木皆流血慎矜惡之(惡烏/路翻)以問敬忠敬忠請
禳之(禳如/羊翻)設道塲於後園慎矜退朝輒躶貫桎梏坐其
中(朝直遙翻/躶郎果翻)旬日血止慎矜德之慎矜有侍婢明珠色
美敬忠屢目之慎矜即以遺敬忠車載過貴妃姊柳氏
樓下姊邀敬忠上樓求車中美人敬忠不敢拒明日姊
入宫以明珠自隨上見而異之問所從來明珠具以實
對上以慎矜與術士為妖法惡之含怒未發楊釗以告
鉷鉷心喜因侮慢慎矜慎矜怒林甫知鉷與慎矜有隙
宻誘使圖之(遺于季翻上時掌翻惡烏路翻誘音酉内/考異曰明皇雜錄曰慎矜父墓封域之)
(草木流血慎矜大懼問術者史敬思敬思曰禳之可以/免於慎矜後園大陳法事令貫桎梏坐於叢林間以厭)
(之唐厯云敬思本胡人出家還俗涉獵書傳陰陽𤣥象/慎矜與之善毎言天下將亂居於臨汝山中亦勸慎矜)
(於臨汝買得山莊良田數十頃嘗於慎矜第夜坐談宴/怒婢春草將杖殺之敬思曰七郎何須虚殺却十頭壯)
(牛慎矜曰何謂也敬思曰賣却買牛每年耕田十頃慎/矜雅厚敬思曰任公收取明曰至市賣與大真柳氏姊)
(得錢百二十千文買牛以歸柳氏數將春草来往宫中/𤣥宗見其狀貌壯大應對分明數目之謂柳曰幾錢買)
(得此婢以實對遂留之𤣥宗曾晝寢問春草曰汝木何/人何以得至柳家春草曰本楊慎矜婢賣與柳家𤣥宗)
(曰慎矜豈少錢而賣你春草曰不是要錢木将殺某敬/思救得不殺所以賣之𤣥宗素聞敬思名因詰問春草)
(以實對曰每夜坐中庭或説天文遙指宿曜某亦盡知/其言𤣥宗怒變色良久後王鉷因奏事言引慎矜𤣥宗)
(勃然曰慎矜與卿有親更不須相往來鉷初内怨慎矜/凌已常隠忍不泄至是覺上意異楊釗先知之以告鉷)
(鉷心喜數悖慢似侵之慎矜尤怒明皇雜録又曰慎矜/之婢有美者字明珠敬思數目之慎矜即以遺之兼以)
(囊槖甚厚以車送之敬思乗馬隨之路經貴妃妹八姨/樓下方登樓張樂姨素與敬思相識固邀敬思登樓乃)
(曰車中美人請以見遺敬思不敢拒姨明日入宫婢從/上見而異之問所從來明珠曰本楊慎矜家人也近贈)
(史敬思上曰敬思何人而慎矜輒贈以婢明珠乃具言/厭勝之事上大怒曰彼為妖乎遂告林甫林甫素忌慎)
(矜才恐其作相以告中丞吉温温險害亦/有憾于慎矜因構成其事今參取書之)鉷乃遣人以
飛語告慎矜隋煬帝孫(慎矜隋煬/帝之𤣥孫)與凶人往來家有讖
書謀復祖業上大怒收愼矜繫獄命刑部大理與侍御
史楊釗殿中侍御史盧鉉同鞫之太府少卿張瑄慎矜
所薦也盧鉉誣瑄嘗與愼矜論讖栲掠百端瑄不肯荅
辯(瑄音宣掠音亮辯者鞫/問之辭今人謂之問頭)乃以木綴其足使人引其枷
柄向前挽之身加長數尺腰細欲絶眼鼻出血瑄竟不
荅又使吉温捕史敬忠於汝州敬忠與温父素善温之
幼也敬忠常抱撫之及捕獲温不與交言鎖其頸以布
䝉首驅之馬前至戲水(戲水在新豐/東戲許宜翻)温使吏誘之曰楊
慎矜已欵服惟須子一辯若解人意則生(解戸/買翻)不然必
死前至温湯則求首不獲矣(温湯即謂㑹昌時置㑹昌/縣於温泉宫下首式又翻)
(謂自首其事/或曰首如字)敬忠顧謂温曰七郎求一紙温陽不應去
温湯十餘里敬忠祈請哀切乃于桑下令荅三紙辯皆
如温意温徐謂曰丈人且勿恠因起拜之至㑹昌(天寶/元年)
(改驪山曰㑹昌山三載以新豐縣去華清宫逺分新豐/萬年置㑹昌縣是年改温泉曰華清宫治湯井為池環)
(山列宫室又築羅/城置百司及十宅)始鞫愼矜以敬忠為證愼矜皆引服
惟搜讖書不獲林甫危之使盧鉉入長安搜愼矜家鉉
袖讖書入闇中詬而出曰(詬古/候翻)逆賊深藏秘記至㑹昌
以示慎矜愼矜歎曰吾不蓄讖書此何從在吾家哉吾
應死而已丁酉賜愼矜及兄少府少監愼餘洛陽令愼
名自盡敬忠杖百妻子皆流嶺南瑄杖六十流臨封死
於㑹昌嗣虢王巨雖不預謀坐與敬忠相識解官南賔
安置(南賔郡忠州本巴郡之臨江縣隋義寜二年置臨/州貞觀八年改忠州天寶元年改為郡舊志忠州)
(京師南二千一/百二十二里)自餘連坐者數十人慎名聞敕神色不
變為書别姊愼餘合掌指天而縊　三司按王忠嗣上
曰吾兒居深宮安得與外人通謀此必妄也(新考異曰/  傳李林)
(甫屢白太子宜有謀上云云按林甫雖/志欲害太子亦未肯自言之今不取)但劾忠嗣沮撓
軍功(劾戸槩翻又戸得翻沮在/吕翻撓奴巧翻又奴教翻)哥舒翰之入朝也或勸
多齎金帛以救忠嗣翰曰若直道尚存王公必不寃死
如其將喪(喪息/浪翻)多賂何為遂單囊而行三司奏忠嗣罪
當死翰始遇知於上力陳忠嗣之寃且請以己官爵贖
忠嗣罪上起入禁中翰叩頭隨之言與淚俱上感寤己
亥貶忠嗣漢陽太守(漢陽郡/沔州)　李林甫屢起大獄别置
推事院於長安以楊釗有掖庭之親(掖音/亦)出入禁闥所
言多聽乃引以為援擢為御史事有微涉東宫者皆指
擿使之奏劾付羅希奭吉温鞫之釗因得逞其私志所
擠䧟誅夷者數百家皆釗發之(擿他歴翻擠子/西翻又子細翻)幸太子
仁孝謹靜張垍高力士常保䕶於上前故林甫終不能
間也(間古莧翻屬考異曰明皇雜錄云上與李林甫議/立太子意  忠王林甫從容言于上曰古者建立)
(儲君必推賢德茍非有大勲於社稷則惟元子上黙然/曰朕長子琮往年因獵苑中所傷面目尤甚林甫曰破)
(面不猶愈於破國乎陛下其圖之上微感其言徐思之/林甫亦素知其有疾意欲動搖肅宗而託附武惠妃因)
(以夀王瑁為請竟以肅宗孝友聰明中外所屬故姦邪/之計莫得行焉按是時忠王若未為太子上用林甫之)
(言則琮為太子矣安能及瑁新書林甫傳云林甫數危/太子未得志一日從容曰古者立儲君非冇大勲于社)
(稷則莫若元子帝乆之曰慶王獵為豽傷面甚荅曰破/面不愈於破國乎帝頗惑曰朕徐思之此則情理似近)
(然新書此事必出于雜錄若太子已立則不當云止與/林甫議立太子意屬忠王也今雜錄本於所傷字上脱)
(為豽兩字别本必有之按説文豽獸名無前足此非/常有之物或者豹字誤為豽字耳事既可疑今不取)
十二月壬戌發馮翊華陰民夫築㑹昌城置百司(華陰/郡華)
(州馮翊郡同/州華戸化翻)王公各置第舍土畝直千金癸亥上還宫
　丙寅命百官閲天下歲貢物於尚書省既而悉以車
載賜李林甫家上或時不視朝(朝直/遥翻)百司悉集林甫第
門臺省為空陳希烈雖坐府無一人入謁者林甫子岫
為將作監(唐初曰將作人匠龍朔改曰繕工監/光宅改曰營繕監神龍復曰将作監)頗以滿
盈為懼嘗從林甫遊後園指役夫言於林甫曰大人乆
處鈞軸怨仇滿天下一朝禍至欲為此得乎林甫不樂
曰勢已如此將若之何先是宰相皆以德度自處不事
威勢騶從不過數人士民或不之避林甫自以多結怨
常虞刺客出則步騎百餘人為左右翼金吾靜街前驅
在數百步外公卿走避居則重闗複壁(處昌吕翻樂音/洛先悉薦翻騶)
(則尤翻從才用翻騎奇/寄翻下同重直龍翻)以石甃地(甃則/又翻)牆中置板如防
大敵一夕屢徙牀雖家人莫知其處宰相騶従之盛自
林甫始　初將軍高仙芝本高麗人(麗力/知翻)從軍安西仙
芝驍勇善騎射(驍堅/堯翻)節度使夫䝉靈詧屢薦至安西副
都䕶都知兵馬使充四鎭節度副使吐蕃以女妻小勃
律王(小勃律去長安九千里而嬴距/吐蕃賛普牙三千里妻七細翻)及其旁二十餘國
皆附吐蕃貢獻不入前後節度使討之皆不能克制以
仙芝為行營節度使將萬騎討之(將即/亮翻)自安西行百餘
日乃至特勒滿川分軍為三道(特勒滿川即五識匿國/所居三道一由北谷道)
(一由赤佛道仙芝自由䕶宻道自䕶/宻勒城南至小勃律國都五百里)期以七月十三日
㑹吐蕃連雲堡下(連雲堡南依山北/據娑勒川以為固)有兵近萬人(近其/靳翻)
不意唐兵猝至大驚依山拒戰礟櫑如雨仙芝以郎將
高陵李嗣業為陌刀將(礟匹貌翻櫑盧對翻礟即砲石/杜佑曰櫑木長五尺徑一尺小)
(至六七寸唐六典武庫分掌兵器辨其名數以備國用/刀之制有四曰儀刀曰障刀曰横刀曰陌刀儀刀蓋古)
(斑劍之類宋晉以來謂之御刀後魏曰長刀皆施龍鳳/環至隋謂之儀刀装飾以金銀羽儀所執障刀葢用以)
(障身以禦敵横刀佩刀也兵士所佩名亦起/於隋陌刀長刀也步兵所持葢古之斬馬劍)令之曰不
及日中決須破虜嗣業執一旗引陌刀緣險先登力戰
自辰至巳大破之(七考異曰舊嗣業傳云天寶/  載今從實錄及封常清傳)斬首五
千級捕虜千餘人餘皆逃潰中使邊令誠以入虜境已
深懼不敢進(邉令誠時為監/軍使疏吏翻)仙芝乃使令誠以羸弱三
千守其城(羸倫/為翻)復進三日至坦駒嶺下峻阪四十餘里
(復扶/又翻)前有阿弩越城仙芝恐士卒憚險不肯下先令人
胡服詐為阿弩越城守者迎降(降戸/江翻)云阿弩越赤心歸
唐娑夷水籐橋已斫斷矣娑夷水即弱水也(小勃律王/居孽多城)
(臨娑夷水/娑素禾翻)其水不能勝草芥(勝音/升)籐橋者通吐蕃之路
也仙芝陽喜士卒乃下又三日阿弩越城迎者果至明
日仙芝入阿弩越城遣將軍席元慶將千騎前行謂曰
小勃律間大軍至其君臣百姓必走山谷(走音/奏)第呼出
取繒帛稱敕賜之(繒慈/陵翻)大臣至盡縛之以待我元慶如
其言悉縛諸大臣王及吐蕃公主逃入石窟取不可得
仙芝至斬其附吐蕃者大臣數人籐橋去城猶六十里
仙芝急遣元慶往斫之甫畢吐蕃兵大至已無及矣籐
橋闊盡一矢力修之朞年乃成八月仙芝虜小勃律王
及吐蕃公主而還九月至連雲堡與邊令誠俱月末至
播宻川遣使奏狀(奏捷狀於京/師使疏吏翻)至河西(此河西白馬河/西也自安西西)
(出柘厥闗/度白馬河)夫䝉靈詧怒仙芝不先言已而遽發奏一不
迎勞(一猶言一切/也勞力到翻)罵仙芝曰噉狗糞高麗奴(噉徒濫翻/又徒覧翻)
汝官皆因誰得而不待我處分(處昌吕翻/分扶問翻)擅奏捷書高
麗奴汝罪當斬但以汝新有功不忍耳仙芝但謝罪邊
令誠奏仙芝深入萬里立奇功今旦夕憂死
　
　
　
　
　
　
　
　
　資治通鑑卷二百十五
