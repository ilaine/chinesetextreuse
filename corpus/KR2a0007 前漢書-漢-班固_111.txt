
　　唐正議大夫行秘書少監琅邪縣開國子顔師古注
　王莽傳第六十九下
四年五月莽曰保成師友祭酒唐林故諫議祭酒琅邪
紀逡(師古曰逡音千旬反/字或從彳其音同耳)孝弟忠恕敬上愛下博通舊
聞徳行醇備至於黄髮靡有愆失(師古曰黄髮老稱謂/白髮盡落更生黄者)
其封林為建徳侯逡為封徳侯位皆特進見禮如三公
(師古曰朝/見之禮)賜第一區錢三百萬授几杖焉六月更授諸
侯茅土於明堂曰予制作地理建封五等考之經蓺合
之傳記通於義理(○宋祁曰考之合之下各當/添於字通字下當添之字)論之思
之至於再三自始建國之元以來九年于兹廼今定矣
予親設文石之平陳菁茅四色之土(師古曰尚書禹貢/苞匭菁茅儒者以)
(為菁菜名也茅三脊茅也而莽此言以菁茅為一物則/是謂善茅為菁茅也土有五色而此云四者中央之土)
(不以封也/菁音精)欽吿于岱宗泰社后土先祖先妣以班授之
(師古曰欽敬/也班布也)各就厥國養牧民人用成功業其在緣邊
若江南非詔所召遣侍于帝城者納言掌貨大夫且調
都内故錢予其祿(師古曰調謂發取之/音徒釣反次下亦同)公歳八十萬侯
伯四十萬子男二十萬然復不能盡得莽好空言慕古
法多封爵人性實遴嗇(師古曰遴/讀與吝同)託以地理未定故且
先賦茅土用慰喜封者是歳復明六筦之令每一筦下
為設科條防禁犯者罪至死吏民抵罪者寖衆又一切
調上公以下諸有奴婢者率一口出錢三千六百天下
愈愁盜賊起(○宋祁曰起/上當有興字)納言馮常以六筦諫莽大怒
免常官置執法左右刺姦選用能吏侯霸等分督六尉
六隊(師古曰督察/也隊音遂)如漢刺史與三公士郡一人從事臨
淮瓜田儀等為盜賊依阻㑹稽長州(服䖍曰姓瓜田名/儀師古曰長州即)
(枚乗所云/長州之苑)琅邪女子吕母亦起初吕母子為縣吏為宰
所冤殺(師古曰/宰縣令)母散家財以酤酒買兵弩(師古曰/酤音姑)隂厚
貧窮少年得百餘人遂攻海曲縣殺其宰以祭子墓引
兵入海其衆浸多後皆萬數莽遣使者即赦盜賊還言
盜賊解輙復合問其故皆曰愁法禁煩苛不得舉手力
作所得不足以給貢稅閉門自守又坐鄰伍鑄錢挾銅
姦吏因以愁民民窮悉起為盜賊莽大怒免之其或順
指言民驕黠當誅及言時運適然且滅不久莽說輙遷
之(師古曰說/讀曰悅)是歳八月莽親之南郊鑄作威斗威斗者
以五石銅為之(李奇曰以五色藥石及銅為之蘇林曰/以五色銅鑛治之師古曰李說是也若)
(今作鍮/石之為)若北斗長二尺五寸欲以厭勝衆兵(師古曰厭/音一葉反)
既成令司命負之莽出在前入在御旁鑄斗日大寒百
官人馬有凍死者五年正月朔北軍南門災以大司馬
司允費興為荆州牧見問到部方略興對曰荆揚之民
率依阻山澤以漁采為業(師古曰漁謂捕魚也/采謂采取蔬果之屬)間者國
張六筦稅山澤妨奪民之利連年久旱百姓饑窮故為
盜賊興到部欲令明曉吿盜賊歸田里假貸犂牛種食
(師古曰貸/音土戴反)闊其租賦(師古曰/闊寛也)幾可以解釋安集(師古曰/幾讀曰)
(冀/)莽怒免興官天下吏以不得奉祿並為姦利郡尹縣
宰家累千金莽下詔曰詳考始建國二年胡虜猾夏以
來諸軍吏及緣邊吏大夫以上為姦利增產致富者收
其家所有財產五分之四以助邊急公府士馳傳天下
考覆貪饕(師古曰傳音張戀/反饕音吐髙反)開吏告其將奴婢吿其主
幾以禁姦(師古曰幾/讀曰冀)姦愈甚皇孫功崇公宗坐自畫容
貌被服天子衣冠刻印三一曰維祉冠存己夏處南山
臧薄冰(文穎曰祉福祚也冠存己欲襲代也應劭曰/夏處南山就隂涼也臧薄冰亦以除暑也)二
曰肅聖寳繼(應劭曰莽自謂承聖舜後能肅/敬得天寳龜以立宗欲繼其緒)三曰徳封
昌圖(蘇林曰宗自言以徳見封/當遂昌熾受天下圖籍)又宗舅呂寛家前徙合
浦私與宗通發覺按驗宗自殺莽曰宗屬為皇孫爵為
上公知寛等叛逆族類而與交通刻銅印三文意甚害
不知厭足窺欲非望春秋之義君親毋將將而誅焉(師/古)
(曰春秋公羊傳之辭也以公子牙將為/弑逆而誅之故云然也親謂父母也)迷惑失道自取
此辜嗚呼哀哉宗本名會宗以制作去二名今復名會
宗貶厥爵改厥號賜諡為功崇繆伯以諸侯之禮葬于
故同穀城郡(師古曰同者宗/所封一同之地)宗姊妨為衞將軍王興夫
人祝詛姑殺婢以絶口事發覺莽使中常侍䠠惲責問
妨(師古曰䠠音帶/又音徒蓋反)并以責興皆自殺事連及司命孔仁
妻亦自殺仁見莽免冠謝莽使尚書劾仁乘乾車駕坤
馬左蒼龍右白虎前朱鳥(○宋祁曰/鳥當作雀)後𤣥武右杖威節
左負威斗號曰赤星非以驕仁廼以尊新室之威命也
仁擅免天文冠大不敬有詔勿劾更易新冠其好怪如
此(師古曰言莽性好/為鬼神怪異之事)以直道侯王渉為衞將軍渉者曲
陽侯根子也根成帝世為大司馬薦莽自代莽恩之(師/古)
(曰懐其/舊恩也)以為曲陽非令稱(師古曰令善也曲/陽之名非善稱也)乃追諡根
曰直道讓公渉嗣其爵是嵗赤眉力子都樊崇等(○劉/攽曰)
(力當/作刁)以饑饉相聚起於琅邪轉鈔掠衆皆萬數遣使者
發郡國兵擊之不能克六年春莽見盜賊多乃令太史
推三萬六千歳歴紀六歳一改元布天下下書曰紫閣
圖曰太一黄帝皆僊上天(師古曰僊古/仙字上升也)張樂崑崙䖍山
之上後世聖主得瑞者當張樂秦終南山之上(服䖍云/長安南)
(山詩所謂終南故/秦地故言秦也)予之不敏奉行未明乃今諭矣復以
寧始將軍為更始將軍以順符命易不云乎日新之謂
盛徳生生之謂易(李奇曰易道生諸當生者也師古/曰下繫之辭體化合變故曰日新)予
其饗哉欲以誑燿百姓銷解盜賊衆皆笑之(○宋祁曰/笑當作咲)
初獻新樂於明堂太廟羣臣始冠麟韋之弁(李奇曰/鹿皮冠)或
聞其樂聲曰清厲而哀非興國之聲也是時關東饑旱
數年力子都等黨衆􁋚多(師古曰/䆮漸也)更始將軍廉丹擊益
州不能克徵還更遣復位後大司馬護軍郭興庸部牧
李曅擊蠻夷若豆等太傅羲叔士孫喜清潔江湖之盜
賊而匈奴寇邊甚莽乃大募天下丁男及死罪囚吏民
奴名曰豬突豨勇以為銳卒一切稅天下吏民訾三十
取一縑帛皆輸長安令公卿以下至郡縣黄綬皆保養
軍馬(師古曰保者言/不許其有死失)多少各以秩為差又博募有奇技
術可以攻匈奴者將待以不次之位言便宜者以萬數
或言能度水不用舟楫(師古曰楫所以刺舟/也音集其字從木)連馬接騎
濟百萬師或言不持斗糧服食藥物三軍不饑或言能
飛一日千里可窺匈奴莽輙試之取大鳥翮為兩翼(師/古)
(曰羽本曰翮/音胡隔反)頭與身皆著毛通引環紐飛數百歩墮莽
知其不可用茍欲獲其名皆拜為理軍賜以車馬待發
初匈奴右骨都侯須卜當其妻王昭君女也嘗内附莽
遣昭君兄子和親侯王歙誘呼當至塞下脅將詣長安
强立以為須卜善于後安公(師古曰善于者匈奴之號/也後安公者中國之爵兩)
(加/之)始欲誘迎當大司馬嚴尤諫曰當在匈奴右部兵不
侵邊單于動静輙語中國此方面之大助也于今迎當
置長安槀街一胡人耳(師古曰槀街蠻夷館所在也/解在陳湯傳槀音工早反)不
如在匈奴有益莽不聽既得當欲遣尤與廉丹擊匈奴
皆賜姓徵氏號二徵將軍當誅單于輿而立當代之(師/古)
(曰輿者時見/為單于之名)出車城西横廐未發尤素有智略非莽攻
伐四夷數諌不從著古名將樂毅白起不用之意及言
邊事凡三篇奏以風諫莽(師古曰風/讀曰諷)及當出廷議尤固
言匈奴可且以為後先憂山東盜賊莽大怒乃策尤曰
視事四年蠻夷猾夏不能遏絶㓂賊姦宄不能殄滅不
畏天威不用詔命皃佷自臧持必不移(師古曰皃古貌/字也皃佷言其)
(佷戾見於容貌也臧善也自以/為善而固持其所見不可移易)懷執異心非沮軍議(師/古)
(曰沮壞也/音材汝反)未忍致于理其上大司馬武建伯印韍(師古/曰韍)
(者印/之組)歸故郡以降符伯董忠為大司馬翼平連率田況
奏郡縣訾民不實(師古曰舉百姓/訾財不以實數)莽復三十稅一以況
忠言憂國進爵為伯賜錢二百萬衆庶皆詈之(○宋祁/曰詈當)
(作/罵)青徐民多弃鄉里流亡老弱死道路壯者入賊中夙
夜連率韓博上言有奇士長丈大十圍來至臣府曰欲
奮擊胡虜自謂巨毋霸出於蓬萊東南五城西北昭如
海瀕(師古曰昭如海名也/瀕涯也音頻又音賓)軺車不能載三馬不能勝即
日以大車四馬建虎旗載霸詣闕霸臥則枕鼔以鐵著
食(○宋祁曰南本云臥/則枕數尺鐵非是)此皇天所以輔新室也願陛下
作大甲髙車賁育之衣遣大將一人與虎賁百人迎之
於道京師門戸不容者開髙大之以視百蠻(師古曰視/讀曰示)
鎮安天下博意欲以風莽(晉灼曰諷言毋/得簒盜而霸)莽聞惡之留
霸在所新豐(師古曰在所謂/其見到之處)更其姓曰巨母氏謂因文
母太后而霸王符也(師古曰莽字巨君若言文/母出此人使我致霸王)徵博下
獄以非所宜言弃市明年改元曰地皇從三萬六千歳
歴號也地皇元年正月乙未赦天下下書曰方出軍行
師敢有趨讙犯法者輙論斬毋須時(師古曰趨讙謂趨/走而讙譁也須待)
(也/)盡歳止(師古曰至此/歳盡而止)於是春夏斬人都市百姓震懼
道路以目二月壬申日正黑莽惡之下書曰廼者日中
見昧隂薄陽黑氣為變(○宋祁曰蕭該音義曰昧字林/云日旁作未言昧爽旦明也日)
(闇昧云昧升勺後星也音芒太反予案/易曰日中見沫非音昧也當音芒太反)百姓莫不驚怪
兆域大將軍王匡(○劉奉世曰兆域二字無理當是北/城字衍大字前有南城將軍此王匡)
(又别一/王匡也)遣吏考問上變事者欲蔽上之明是以適見于
天(師古曰適音謫謫責也/音徒戹反見音胡電反)以正于理塞大異焉莽見四
方盜賊多復欲厭之(師古曰厭/音一葉反)又下書曰予之皇初祖
考黄帝定天下將兵為上將軍建華蓋立斗獻(師古曰/獻音羲)
(謂斗魁及杓末/如勺之形也)内設大將外置大司馬五人大將軍二
十五人偏將軍百二十五人裨將軍千二百五十人校
尉萬二千五百人司馬三萬七千五百人侯十一萬二
千五百人當百二十二萬五千人(晉灼曰當亦官名也/師古曰當百官名百)
(非其/數)士吏四十五萬人士千三百五十萬人(晉灼曰自/五大司馬)
(至此皆以五乘之也師古曰晉說非/也從上計之或五或十或兩或三)應協於易弧矢之
利以威天下(師古曰易下繫辭曰弦木為弧剡木為矢/弧矢之利以威天下言所立將率以合此)
(意木弓/曰弧)予受符命之文稽前人將條備焉(師古曰稽考/也考法於前)
(人/也)於是置前後左右中大司馬之位賜諸州牧號為大
將軍郡卒正連帥大尹為偏將軍屬令長裨將軍(○宋/祁曰)
(卒字當/作率)縣宰為校尉乘傳使者經歴郡國日且十輩(師/古)
(曰傳音張戀/反次下亦同)倉無見穀(師古曰見/謂見在也)以給傳車馬不能足
賦取道中車馬(師古曰於道中行者即執取之以/充事也○劉攽曰以給當屬上句)取辦
於民七月大風毁王路堂復下書曰乃壬午晡時有烈
風雷雨發屋折木之變(師古曰烈風/暴烈之風)予甚弁焉予甚栗
焉予甚恐焉(師古曰弁疾也一曰/弁撫手也言驚懼也)伏念一旬迷廼解矣
(師古曰先言烈風雷雨後言迷廼解矣蓋/取舜納于大麓烈風雷雨不迷以為言也)昔符命文立
安為新遷王(服䖍曰安莽第三子也遷音仙莽改汝南/新蔡曰新遷師古曰遷猶僊耳不勞假借)
(音/)臨國雒陽為統義陽王是時予在攝假謙不敢當而
以為公其後金匱文至議者皆曰臨國雒陽為統謂據
土中為新室統也宜為皇太子自此後臨久病雖瘳不
平朝見㧬茵輿行(服虔曰有疾以執茵輿之行也晉灼/曰漢儀注皇后媫妤乘輦餘者以茵)
(四人舉以行豈今之板輿而鋪茵乎師古曰晉說非也/此直謂坐茵褥之上而令四人對舉茵之四角輿而行)
(何謂板/輿乎)見王路堂者張於西廂及後閣更衣中(李奇曰/張帳也)
(晉灼曰更衣中謂朝賀/易衣服處室屋名也)又以皇后被疾臨且去本就舍
妃妾在東永巷(師古曰言臨侍疾故去其本所居而/來就此止息是以妃妾在東永巷也)壬
午烈風毁王路西廂及後閣更衣中室昭寧堂池東南
榆樹大十圍東僵擊東閣閣即東永巷之西垣也皆破
折瓦壞發屋㧞木予甚驚焉又候官奏月犯心前星厥
有占予甚憂之伏念紫閣圖文太一黃帝皆得瑞以僊
後世襃主當登終南山(李奇曰襃/主大主也)所謂新遷王者乃太
一新遷之後也(服䖍曰太一黄帝欲/令安追繼其後也)統義陽王乃用五
統以禮義登陽上遷之後也臨有兄而稱太子名不正
宣尼公曰名不正則言不順至於刑罰不中民無錯手
足(師古曰論語載孔子對子路之言錯安置/也音千故反莽追諡孔子為襃成宣尼公)惟即位以
來隂陽未和風雨不時數遇枯旱蝗螟為災穀稼鮮耗
百姓苦饑(師古曰鮮少也耗虛也鮮/音先踐反耗音火到反)蠻夷猾夏寇賊姦
宄人民正營無所措手足(師古曰正營惶恐不/安之意也正音征)深惟厥
咎在名不正焉其立安為新遷王臨為統義陽王幾以
保全二子(師古曰幾/讀曰冀)子孫千億外攘四夷内安中國焉
是月杜陵便殿乘輿虎文衣廢臧在室匣中者(師古曰/匣匱也)
(音/狎)出自樹立外堂上(師古曰/樹竪也)良久乃委地吏卒見者以
聞莽惡之下書曰寶黄厮赤(服䖍曰以黄為寶自用其/行氣也厮赤厮役賤者皆)
(衣赤賤/漢行也)其令郎從官皆衣絳望氣為數者多言有土功
象莽又見四方盜賊多欲視為自安能建萬世之基者
(師古曰/視音示)乃下書曰予受命遭陽九之戹百六之㑹府帑
空虛百姓匱乏宗廟未修且祫祭於明堂太廟夙夜永
念非敢寧息深惟吉昌莫良於今年予乃卜波水之北
郎池之南惟玉食(劉徳曰長安南也晉灼曰黄圖波郎/二水名也在甘泉苑中師古曰晉說)
(非也黄圖有西波池郎池皆在石城南上林中/玉食謂龜為玉兆之文而墨食也波音彼皮反)予又卜
金水之南明堂之西亦惟玉食予將親築焉於是遂營
長安城南(師古曰蓋所謂金/水之南明堂之西)提封百頃九月甲申莽立
載行視(師古曰立載謂立而/乘車也行音下更反)親舉築三下司徒王尋大
司空王邑持節及侍中常侍執法杜林等數十人將作
(師古曰將領/築作之人)崔發張邯說莽曰徳盛者文縟(師古曰文/禮文也縟)
(繁也/音辱)宜崇其制度宣視海内(師古曰視/讀曰示)且令萬世之後
無以復加也莽乃博徵天下工匠諸圖畫以望法度算
及吏民以義入錢穀助作者駱驛道路(師古曰駱/驛言不絶)壞徹
城西苑中建章承光包陽大臺儲元宫及平樂當路陽
祿館凡十餘所(師古曰自建章以下至陽祿皆上林苑/中館○劉攽曰建章與宫同名疑當是)
(字/悞)取其材瓦以起九廟是月大雨六十餘日令民入米
六百斛為郎其郎吏增秩賜爵至附城九廟一曰黄帝
太初祖廟二曰帝虞始祖昭廟三曰陳胡王統祖穆廟
四曰齊敬王世祖昭廟五曰濟北愍王王祖穆廟凡五
廟不墮云(師古曰墮毁/也音火規反)六曰濟南伯王尊禰昭廟七曰
元城孺王尊禰穆廟八曰陽平頃王戚禰昭廟九曰新
都顯王戚禰穆廟殿皆重屋太初祖廟東西南北各四
十丈髙十七丈餘廟半之為銅薄櫨(師古曰薄櫨柱上/枅即今所謂㭼也)
(櫨音/盧)飾以金銀琱文(師古曰琱/字與彫同)窮極百工之巧帶高增
下(師古曰本因高地而建立之其旁/下者更增築○宋祁曰帶當作本)功費數百鉅萬卒
徒死者萬數鉅鹿男子馬適求等謀舉燕趙兵以誅莽
(師古曰馬適/姓也求名也)大司空士王丹發覺以聞莽遣三公大夫
逮治黨與(師古曰逮逮捕/之也已解於上)連及郡國豪傑數千人皆誅
死封丹為輔國侯自莽為不順時令百姓怨恨莽猶安
之又下書曰惟設此壹切之法以來常安六鄉巨邑之
都枹鼔稀鳴盜賊衰少(師古曰巨大也枹所以擊/鼓者也音孚其字從木)百姓
安土嵗以有年此乃立權之力也今胡虜未滅誅蠻僰
未絶焚江湖海澤麻沸盜賊未盡破殄(師古曰麻沸言/如亂麻而沸涌)
又興奉宗廟社稷之大作民衆動搖今復壹切行此令
盡二年止之以全元元救愚姦是嵗罷大小錢更行貨
布長二寸五分廣一寸直貨錢二十五貨錢徑一寸重
五銖枚直一兩品竝行敢盜鑄錢及偏行布貨伍人知
不發舉皆没入為官奴婢(師古曰伍人同伍之人若今/伍保者也○宋祁曰淳化本)
(景本入字/下有官字)太傅平晏死以予虞唐尊為太傅尊曰國虛
民貧咎在奢泰乃身短衣小褏乘牝馬柴車(師古曰柴/車即棧車)
藉槀瓦器(師古曰藉槀去蒲蒻/也瓦器以瓦為食器)又以歴遺公卿(師古曰/以瓦器)
(盛食遺/公卿也)出見男女不異路者尊自下車以象刑赭幡汙
染其衣(師古曰赭幡以/赭汁漬巾幡)莽聞而說之(師古曰說/讀曰悅)下詔申
敕公卿思與厥齊(師古曰令與尊同此操行也論語/稱孔子曰見賢思齊故莽云然)封
尊為平化侯是時南郡張霸江夏羊牧王匡等起雲杜
綠林號曰下江兵(晉灼曰本起江夏雲杜縣後分西/上入南郡屯藍田故號下江兵也)衆
皆萬餘人武功中水鄉民三舎墊為池(師古曰墊䧟/也音丁念反)二
年正月以州牧位三公刺舉怠解(師古曰解/讀曰懈)更置牧監
副秩元士冠法冠行事如漢刺史是月莽妻死諡曰孝
睦皇后葬渭陵長夀園西令永侍文母名陵曰億年初
莽妻以莽數殺其子涕泣失明莽令太子臨居中養焉
莽妻旁侍者原碧莽幸之後臨亦通焉恐事泄謀共殺
莽臨妻愔國師公女(師古曰愔/音一尋反)能為星語臨宫中且有
白衣㑹臨喜以為所謀且成後貶為統義陽王出在外
第愈憂恐㑹莽妻病困臨予書曰上於子孫至嚴前長
孫中孫年俱三十而死(師古曰中/讀曰仲)今臣臨復適三十誠
恐一旦不保中室則不知死命所在(李奇曰中室臨之/母也晉灼曰長樂)
(宫中殿也師古曰二說皆非也中室室中/也臨自言欲於室中自保全不可得耳)莽候妻疾見
其書大怒疑臨有惡意不令得會䘮既葬收原碧等考
問具服姦謀殺狀莽欲秘之使殺案事使者司命從事
埋獄中家不知所在賜臨藥臨不肯飲自刺死使侍中
票騎將軍同說侯林賜魂衣璽韍(師古曰說/讀曰恱)策書曰符
命文立臨為統義陽王此言新室即位三萬六千嵗後
為臨之後者乃當龍陽而起前過聽議者以臨為太子
有烈風之變輙順符命立為統義陽王在此之前自此
之後不作信順弗䝉厥佑夭年隕命嗚呼哀哉迹行賜
諡諡曰繆王又詔國師公臨本不知星事從愔起愔亦
自殺是月新遷王安病死初莽為侯就國時幸侍者增
秩懷能開明懷能生男興増秩生男匡女曅開明生女
㨗皆留新都國以其不明故也(師古曰言侍者或與外/人私通所生子女不可)
(分明/也)及安疾甚莽自病無子為安作奏使上言興等母
雖微賤屬猶皇子不可以棄章視羣公(師古曰視讀曰/示以所上之章)
(徧示/之)皆曰安友于兄弟(師古曰友愛也/善兄弟曰友)宜及春夏加封
爵於是以王車遣使者迎興等封興為功修公匡為功
建公曅為睦修任㨗為睦逮任孫公明公夀病死旬月
四䘮焉莽壞漢孝武孝昭廟分葬子孫其中魏成大尹
李焉與卜者王況謀況謂焉曰新室即位以來民田奴
婢不得賣買數改錢貨徴發煩數軍旅騷動四夷竝侵
百姓怨恨盜賊竝起漢家當復興君姓李李音徴徴火
也(師古曰徴/音竹里反)當為漢輔因為焉作䜟書言文帝發忿居
地下趣軍北告匈奴南告越人(師古曰趣/讀曰促)江中劉信執
敵報怨復續古先四年當發軍江湖有盜自稱樊王姓
為劉氏萬人成行(師古曰行/音胡郎反)不受赦令欲動秦雒陽十
一年當相攻太白揚光嵗星入東井其號當行(師古曰/號謂號)
(令/也)又言莽大臣吉凶各有日期㑹合十餘萬言焉令吏
寫其書吏亡告之莽遣使者即捕焉獄治皆死三輔盜
賊麻起(師古曰言起/者如亂麻也)乃置捕盜都尉官令執法謁者追
擊長安中建鳴鼔攻賊幡而使者隨其後遣太師羲仲
景尚更始將軍護軍王黨將兵擊青徐國師和仲曹放
助郭興撃句町轉天下穀幣詣西河五原朔方漁陽每
一郡以百萬數欲以撃匈奴秋隕霜殺菽闗東大饑蝗
民犯鑄錢伍人相坐沒入為官奴婢其男子檻車兒女
子歩以鐵鎻琅當其頸𫝊詣鍾官以十萬數(師古曰琅/當長鏁也)
(鍾官主鑄/錢之官也)到者易其夫婦(師古曰改相配/匹不依其舊也)愁苦死者什
六七孫熹景尚曹放等撃賊不能克軍師放縱百姓重
困(師古曰重/音直用反)莽以王況䜟言荆楚當興李氏為輔欲厭
之(師古曰厭/音一葉反)廼拜侍中掌牧大夫李棽為大將軍揚州
牧賜名聖(師古曰改其舊名以/聖代䜟棽音所林反)使將兵奮撃上谷儲夏
自請願說瓜田儀(服䖍曰儲夏人姓也○/劉奉世曰注脫一名字)莽以為中郎
使出儀(師古曰說/之令自出)儀文降未出而死(師古曰上文書/言降而身未出)莽
求其尸葬之為起冢祠室諡曰瓜寧殤男㡬以招來其
餘(師古曰㡬/讀曰冀)然無肯降者閏月丙辰大赦天下天下大
服民私服在詔書前亦釋除(張晏曰莽妻本以此嵗死/天下大服也私服自䘮其)
(親皆/除之)郎陽成脩獻符命言繼立民母又曰黄帝以百二
十女致神僊莽於是遣中散大夫謁者各四十五人分
行天下(師古曰行/音下更反)博采鄉里所髙有淑女者上名莽夢
長樂宫銅人五枚起立莽惡之念銅人銘有皇帝初兼
天下之文即使尚方工鐫滅所夢銅人膺文(師古曰鐫/鑿也音子)
(全/反)又感漢髙廟神靈(師古曰謂/夢見譴責)遣虎賁武士入髙廟㧞
劍四面提撃(師古曰提擲/也音徒計反)斧壞户牖(師古曰以/斧斫壞之)桃湯赭
鞭鞭灑屋壁(師古曰桃湯灑之赭/鞭鞭之也赭赤也)令輕車校尉居其中
又令中軍北壘居髙寢(師古曰徙北軍壘之兵/士於髙廟寢中屯居也)或言黄
帝時建華蓋以登僊莽乃造華蓋九重髙八丈一尺金
瑵羽葆(師古曰瑵讀曰爪/謂蓋弓頭為爪形)載以祕機四輪車(服䖍曰蓋/髙八丈其)
(杠皆有屈膝可上下屈伸也師古曰/言潛為機闗不使外見故曰祕機也)駕六馬力士三百
人黄衣幘車上人撃鼔輓者皆呼登仙莽出令在前百
官竊言此似輀車非僊物也(師古曰輀車/載䘮車音而)是嵗南郡秦
豐衆且萬人平原女子遲昭平能說經博以八投(服䖍/曰博)
(奕經以八/箭投之)亦聚數千人在河阻中莽召問羣臣禽賊方
略皆曰此天囚行尸命在漏刻故左將軍公孫祿徴來
與議(師古曰與/讀曰豫)祿曰太史令宗宣典星歴候氣變以凶
為吉亂天文誤朝廷太傅平化侯飾虛偽以媮名位賊
夫人之子(師古曰論語稱子路使子羔為費宰孔子曰/賊夫人之子言羔未知政道而使宰邑所以)
(賊害也故祿引此而言○宋/祁曰侯下當有唐尊二字)國師嘉信公顛倒五經毁
師法令學士疑惑明學男張邯地理侯孫陽造井田使
民棄土業羲和魯匡設六筦以窮工商說符侯崔發阿
䛕取容令下情不上通宜誅此數子以慰天下又言匈
奴不可攻當與和親臣恐新室憂不在匈奴而在封域
之中也莽怒使虎賁扶祿出然頗采其言左遷魯匡為
五原卒正以百姓怨非故六筦非匡所獨造莽厭衆意
而出之(師古曰厭滿/也音一艷反)初四方皆以饑寒窮愁起為盜賊
稍稍羣聚常思嵗孰得歸鄉里衆雖萬數亶稱巨人從
事三老祭酒(師古曰亶讀曰/但言不為大號)不敢略有城邑轉掠求食
日闋而已(師古曰闋盡也隨曰/而盡也闋音空穴反)諸長吏牧守皆自亂鬭
中兵而死(師古曰/中傷也)賊非敢欲殺之也而莽終不諭其故
(師古曰不/曉此意也)是嵗大司馬士按章豫州(師古曰有上章相/告者就而按治之)
為賊所獲賊送付縣士還上書具言狀莽大怒下獄以
為誣罔因下書責七公曰夫吏者理也宣徳明恩以牧
養民仁之道也抑强督姦捕誅盜賊義之節也(師古曰/督謂察)
(視/也)今則不然盜發不輙得至成羣黨遮略乘𫝊宰士(師/古)
(曰𫝊音/張戀反)士得脫者又妄自言我責數賊何故為是(師古/曰數)
(音所/具反)賊曰以貧窮故耳賊護出我今俗人議者率多若
此惟貧困饑寒犯法為非大者羣盜小者偷穴不過二
科(師古曰穴謂/穿牆為盜也)今乃結謀連黨以千百數是逆亂之大
者豈饑寒之謂邪七公其嚴敕卿大夫卒正連率庶尹
謹牧養善民急捕殄盜賊有不同心并力疾惡黜賊而
妄曰饑寒所為輒捕繋請其罪於是羣下愈恐莫敢言
賊情者亦不得擅發兵賊由是遂不制唯翼平連率田
況素果敢發民年十八以上四萬餘人授以庫兵與刻
石為約赤糜聞之不敢入界(師古曰糜眉也以朱塗/眉故曰赤眉古字通用)況
自劾奏莽讓況(師古曰/讓責也)未賜虎符而擅發兵此弄兵也
厥辠乏興(師古曰擅發之罪/與乏軍興同科也)以況自詭必禽滅賊故且
勿治(師古曰詭責也/自以為憂責)後況自請出界撃賊所嚮皆破莽
以璽書令況領青徐二州牧事況上言盜賊始發其原
甚微非部吏伍人所能禽也咎在長吏不為意縣欺其
郡郡欺朝廷實百言十實千言百朝廷忽略不輒督責
遂至延曼連州(師古曰延音弋/戰反曼與蔓同)乃遣將率多發使者𫝊
相監趣(師古曰趣/讀曰促)郡縣力事上官應塞詰對(師古曰力/勤也塞當)
(也/)共酒食具資用以救斷斬(師古曰交懼斬死之刑也/共讀曰供○宋祁曰交懼)
(斷死罪/之刑也)不給復憂盜賊治官事(師古曰/給暇也)將率又不能躬
率吏士戰則為賊所破吏氣寖傷徒費百姓(師古曰/䆮漸也)前
幸蒙赦令賊欲解散或反遮撃恐入山谷轉相告語故
郡縣降賊皆更驚駭恐見詐滅因饑饉易動旬日之閒
更十餘萬人此盜賊所以多之故也今雒陽以東米石
二千竊見詔書欲遣太師更始將軍二人爪牙重臣多
從人衆道上空竭少則亡以威視逺方(師古曰視/讀曰示)宜急
選牧尹以下明其賞罰收合離鄉小國無城郭者徙其
老弱置大城中積臧榖食并力固守賊来攻城則不能
下所過無食埶不得羣聚如此招之必降撃之則滅今
空復多出將率郡縣苦之反甚於賊宜盡徴還乘𫝊諸
使者以休息郡縣委任臣況以二州盜賊必平定之莽
畏惡況隂為發代遣使者賜況璽書使者至見況因令
代監其兵況隨使者西到拜為師尉大夫況去齊地遂
敗三年正月九廟蓋構成納神主莽謁見大駕乘六馬
以五采毛為龍文衣著角長三尺(師古曰以/被馬上也)華蓋車元
戎十乘在前因賜治廟者司徒大司空錢各千萬侍中
中常侍以下皆封封都匠仇延為邯淡里附城(師古曰/都匠大)
(匠也邯音胡敢反淡/音大敢反豐盛之意)二月霸橋災數千人以水沃救不
滅莽惡之下書曰夫三皇象春五帝象夏三王象秋五
伯象冬皇王徳運也伯者繼空續乏以成歴數故其道
駁(師古曰伯/讀曰霸)惟常安御道多以所近為名廼二月癸巳
之夜甲午之辰火燒霸橋從東方西行至甲午夕橋盡
火滅大司空行視考問或云寒民舍居橋下(師古曰舍/止宿也)
疑以火自燎為此災也(師古曰燎謂/炙令腝也)其明旦即乙未立
春之日也予以神明聖祖黄虞遺統受命至于地皇四
年為十五年正以三年終冬絶滅霸駁之橋欲以興成
新室統壹長存之道也又戒此橋空東方之道今東方
嵗荒民饑道路不通東岳太師亟科條(師古曰/亟急也)開東方
諸倉賑貸窮乏以施仁道其更名霸館為長存館霸橋
為長存橋是月赤眉殺太師羲仲景尚闗東人相食四
月遣太師王匡更始將軍㢘丹東(師古曰東/謂東出也)祖都門外
(師古曰祖道送/匡丹都門外)天大雨霑衣上長老歎曰是謂泣軍莽
曰惟陽九之阸與害氣㑹究于去年枯旱霜蝗饑饉薦
臻(師古曰薦讀/曰荐荐仍也)百姓困乏流離道路於春尤甚予甚悼
之今使東岳太師特進襃新侯開東方諸倉賑貸窮乏
太師公所不過道分遣大夫謁者並開諸倉以全元元
太師公因與㢘丹大使五威司命位右大司馬更始將
軍平均侯之兖州填撫所掌(師古曰之徃也/填音竹刃反)及青徐故
不軌盜賊未盡解散後復屯聚者皆清潔之期於安兆
黎矣(師古曰/黎庶也)太師更始合將銳士十餘萬人所過放縱
東方為之語曰寧逢赤眉不逢太師太師尚可更始殺
我卒如田況之言莽又多遣大夫謁者分敎民煑草木
為酪酪不可食重為煩費(師古曰重/音直用反)莽下書曰惟民困
乏雖溥開諸倉以賑贍之猶恐未足其且開天下山澤
之防諸能采取山澤之物而順月令者其恣聽之勿令
出稅至地皇三十年如故是王光上戊之六年也(孟康/曰戊)
(土也莽所/作歴名)如令豪吏猾民辜而攉之小民弗䝉非予意
也(師古曰辜攉謂獨専其利/而令他人犯者得罪辜也)易不云乎損上益下民說
旡疆(師古曰益卦彖辭也言損上/以益下則人皆歡恱無窮竟)書云言之不從是謂
不艾(師古曰洪範之言/艾讀曰乂乂治也)咨虖羣公可不憂哉(師古曰咨/者嘆息之)
(言/)是時下江兵盛新市朱鮪平林陳牧等皆復聚衆攻
撃鄉聚莽遣司命大將軍孔仁部豫州納言大將軍嚴
尤秩宗大將軍陳茂撃荆州各從吏士百餘人乘舡從
渭入河(○宋祁曰越本士/作七舡當作船)至華隂廼出乘𫝊到部募士
尤謂茂曰遣將不與兵符必先請而後動是猶紲韓盧
而責之獲也(師古曰紲繋也韓盧古韓/國之名犬也黒色曰盧)夏蝗從東方来
蜚蔽天(師古曰蜚/古飛字)至長安入未央宫緣殿閣莽發吏民
設購賞捕撃莽以天下榖貴欲厭之(師古曰厭/音一葉反)為大倉
置衛交㦸名曰政始掖門流民入闗者數十萬人廼置
養贍官稟食之(師古曰稟給/也食讀曰飤)使者監領與小吏共盜其
禀饑死者十七八先是莽使中黄門王業領長安市買
賤取於民民甚患之業以省費為功賜爵附城莽聞城
中饑饉以問業業曰皆流民也乃市所賣粱飰肉羮持
入視莽(師古曰視/讀曰示)曰居民食咸如此莽信之冬無鹽索
盧恢等舉兵反城(師古曰索盧姓也恢名也反城據城/以反也一曰反音幡今語賊猶曰幡)
(城索音/先各反)㢘丹王匡攻㧞之斬首萬餘級莽遣中郎將奉
璽書勞丹匡進爵為公封吏士有功者十餘人赤眉别
校董憲等衆數萬人在梁郡王匡欲進撃之㢘丹以為
新㧞城罷勞(師古曰罷/讀曰疲)當且休士養威匡不聽引兵獨
進丹隨之合戰成昌(師古曰成/昌地名也)兵敗匡走丹使吏持其
印韍符節付匡曰小兒可走吾不可遂止戰死校尉汝
雲王隆等二十餘人别鬭聞之皆曰㢘公己死吾誰為
生馳犇賊皆戰死(師古曰犇/古奔字也)莽傷之下書曰惟公多擁
選士精兵衆郡駿馬倉榖帑藏皆得自調(師古曰謂發/取也音徒釣)
(反/)忽於詔策離其威節騎馬呵譟(師古曰忽謂怠忘也/譟羣呼也音先到反)
為狂刅所害烏呼哀哉賜諡曰果公國將哀章謂莽曰
皇祖考黄帝之時中黄直為將破殺蚩尤今臣居中黄
直之位願平山東莽遣章馳東與太師匡并力又遣大
將軍陽浚守敖倉司徒王尋將十餘萬屯雒陽填南宫
(師古曰填/音竹刃反)大司馬董忠養士習射中軍北壘大司空王
邑兼三公之職司徒尋初發長安宿霸昌廐(師古曰霸/昌觀之廐)
(也三輔黄圖/曰在城外也)亡其黄鉞尋士房揚素狂直廼哭曰此經
所謂䘮其齊斧者也(應劭曰齊利也亡其利斧言無以/復斷斬也師古曰此易巽卦上九)
(爻/辭)自劾去莽撃殺揚四方盜賊徃徃數萬人攻城邑殺
二千石以下太師王匡等戰數不利莽知天下潰畔事
窮計迫廼議遣風俗大夫司國憲等分行天下(師古曰/行音下)
(更/反)除井田奴婢山澤六筦之禁即位以来詔令不便於
民者皆收還之待見未發會世祖與兄齊武王伯升宛
人李通等(師古曰世祖/謂光武皇帝)帥舂陵子弟數千人招致新市
平林朱鮪陳牧等合攻㧞棘陽是時嚴尤陳茂破下江
兵成丹王常等數千人别走入南陽界十一月有星孛
于張東南行五日不見莽數召問太史令宗宣諸術數
家皆繆對言天文安善羣賊且滅莽差以自安四年正
月漢兵得下江王常等以為助兵撃前隊大夫甄阜屬
正梁丘賜皆斬之殺其衆數萬人初京師聞青徐賊衆
數十萬人訖無文號旌旗表識(師古曰文謂文章號謂/大位號也一曰號謂號)
(令也識讀與幟/同音式志反)咸怪異之好事者竊言此豈如古三皇
無文書號諡邪(師古曰欲其事/成故云然也)莽亦心怪以問羣臣羣
臣莫對唯嚴尤曰此不足怪也自黄帝湯武行師必待
部曲旌旗號令今此無有者直饑寒羣盜犬羊相聚不
知為之耳莽大說(師古曰說/讀曰恱)羣臣盡服及後漢兵劉伯
升起皆稱將軍攻城略地既殺甄阜移書稱說莽聞之
憂懼漢兵乘勝遂圍宛城初世祖族兄聖公先在平林
兵中三月辛巳朔平林新市下江兵將王常朱鮪等共
立聖公為帝改年為更始元年拜置百官莽聞之愈恐
欲外視自安(師古曰視/讀曰示)廼染其須髮進所徴天下淑女
杜陵史氏女為皇后聘黄金三萬斤車馬奴婢雜帛珍
寳以巨萬計莽親迎於前殿兩階閒成同牢之禮于上
西堂備和嬪美御和人三位視公嬪人九視卿美人二
十七視大夫御人八十一視元士凡百二十人皆佩印
韍執弓韣(師古曰禮記月令仲春之月𤣥鳥至之日以/太牢祠于髙禖天子親徃后妃率九嬪御乃)
(禮天子所御帶以弓韣授以弓矢于髙禖之前韣弓/衣也帶之者求男子之祥也故莽依放之焉韣音獨)封
皇后父諶為和平侯拜為寧始將軍諶子二人皆侍中
是日大風發屋折木羣臣上夀曰廼庚子雨水灑道辛
丑清靚無塵(師古曰靚/即静字也)其夕榖風迅疾從東北来(師古/曰榖)
(風即/谷風)辛丑巽之宫日也巽為風為順后誼明母道得溫
和慈恵之化也易曰受兹介福于其王母(師古曰晉卦/六二爻也介)
(大也王/母君母)禮曰承天之慶萬福無疆(師古曰禮/之祝詞)諸欲依廢
漢火劉皆沃灌雪除殄滅無餘雜矣百榖豐茂庶草蕃
殖(師古曰蕃滋/也殖生也)元元驩喜兆民賴福天下幸甚莽日與
方士涿郡昭君等於後宫考驗方術縱滛樂焉大赦天
下然猶曰故漢氏舂陵侯羣子劉伯升與其族人婚姻
黨與妄流言惑衆悖畔天命乃手害更始將軍㢘丹前
隊大夫甄阜屬正梁丘賜及北狄胡虜逆輿洎南僰虜
若豆孟遷不用此書(師古曰輿匈奴單于名也洎及也/若豆孟遷蠻僰之名也言伯升已)
(下孟遷以上不/在赦令之限也)有能捕得此人者皆封為上公食邑萬
戸賜寳貨五千萬又詔太師王匡國將哀章司命孔仁
兖州牧夀良卒正王閎揚州牧李聖亟進所部州郡兵
(師古曰/亟急也)凡三十萬衆迫措青徐盜賊(師古曰措讀與笮/同音莊客反下亦)
(放/此)納言將軍嚴尤秩宗將軍陳茂車騎將軍王巡(○宋/祁曰)
(車騎監本作車馬劉奉世曰車馬將軍非官名字之誤/也尤茂前云大將軍此云將軍未知孰誤然其它多如)
(此/者)左隊大夫王吳亟進所部州郡兵凡十萬衆迫措前
隊醜虜明告以生活丹青之信(師古曰生活謂来降者/不殺之也丹青之信言)
(明著/也)復迷惑不解散皆并力合撃殄滅之矣大司空隆
新公宗室戚屬前以虎牙將軍東指則反虜破壞西撃
則逆賊靡碎(師古曰靡散/也音武皮反)此廼新室威寳之臣也如黠
賊不解散將遣大司空將百萬之師征伐劋絶之矣(師/古)
(曰劋截也/音子小反)遣七公幹士隗囂等七十二人分下赦令曉
諭云囂等既出因逃亡矣四月世祖與王常等别攻潁
川下昆陽郾定陵(師古曰三縣之名/也郾音一扇反)莽聞之愈恐遣大
司空王邑馳𫝊之雒陽(師古曰𫝊/音張戀反)與司徒王尋發衆郡
兵百萬號曰虎牙五威兵平定山東得顓封爵政决於
邑除用徴諸明兵法六十三家術者各持圗書受器械
備軍吏傾府庫以遣邑多齎珍寳猛獸欲視饒富用怖
山東(師古曰視/讀曰示)邑至雒陽州郡各選精兵牧守自將定
會者四十二萬人餘在道不絶車甲士馬之盛自古出
師未嘗有也六月邑與司徒尋發雒陽欲至宛道出潁
川過昆陽昆陽時已降漢漢兵守之嚴尤陳茂與二公
會二公縱兵圍昆陽嚴尤曰稱尊號者在宛下宜亟進
(師古曰/亟急也)彼破諸城自定矣邑曰百萬之師所過當滅今
屠此城喋血而進(師古曰/喋音牒)前歌後舞顧不快邪遂圍城
數十重城中請降不許嚴尤又曰歸師勿遏圍城為之
闕(師古曰此兵法之言/也遏遮也闕不合也)可如兵法使得逸出以怖宛下
邑又不聽會世祖悉發郾定陵兵數千人来救昆陽尋
邑易之(師古曰輕易之/也易音亦䜴反)自將萬餘人行陳(師古曰廵行/軍陳也行音)
(下更/反)敕諸營皆按部毋得動獨迎與漢兵戰不利大軍
不敢擅相救漢兵乘勝殺尋昆陽中兵出竝戰邑走軍
亂大風蜚瓦(師古曰蜚/古飛字)雨如注水大衆崩壞號謼(師古/曰謼)
(音火/故反)虎豹股栗(師古曰言/戰懼甚)士卒犇走各還歸其郡邑獨
與所將長安勇敢數千人還雒陽闗中聞之震恐盜賊
竝起又聞漢兵言莽鴆殺孝平帝莽廼會公卿以下於
王路堂開所為平帝請命金縢之策泣以視羣臣(師古/曰視)
(讀曰/示)命明學男張邯稱說其徳及符命事因曰易言伏
戎于莽升其髙陵三嵗不興(師古曰同人卦九三爻辭/也莽平草也言伏兵戎於)
(草莽之中升髙陵而望不敢/前進至于三嵗不能起也)莽皇帝之名升謂劉伯升
髙陵謂髙陵侯子翟義也言劉升翟義為伏戎之兵於
新皇帝世猶殄滅不興也羣臣皆稱萬嵗又令東方檻
車𫝊送數人言劉伯升等皆行大戮民知其詐也先是
衛將軍王渉素養道士西門君恵君恵好天文讖記為
渉言星孛掃宫室劉氏當復興國師公姓名是也渉信
其言以語大司馬董忠數俱至國師殿中廬道語星宿
(師古曰廬者宿止/之處道謂說之也)國師不應後渉特徃對歆涕泣言誠
欲與公共安宗族(師古曰誠實也○宋/祁曰族字或作姓)柰何不信渉也
歆因為言天文人事東方必成渉曰新都哀侯小被病
功顯君素耆酒(師古曰耆/讀曰嗜)疑帝本非我家子也(如淳曰/言莽母)
(洛薄嗜酒滛逸得莽耳非王氏/子也設此詐欲以自别不受誅)董公主中軍精兵渉領
宫衛伊休侯主殿中如同心合謀共劫持帝東降南陽
天子可以全宗族不者俱夷滅矣伊休侯者歆長子也
為侍中五官中郎將莽素愛之歆怨莽殺其三子又畏
大禍至遂與渉忠謀欲發歆曰當待太白星出廼可忠
以司中大贅起武侯孫伋亦主兵復與伋謀伋歸家顔
色變不能食妻怪問之語其狀妻以告弟雲陽陳邯邯
欲告之七月伋與邯俱告莽遣使者分召忠等時忠方
講兵都肄(師古曰肄習也大習/兵也肄音亦二反)護軍王咸謂忠謀久不
發恐漏泄不如遂斬使者勒兵入忠不聽遂與歆渉會
省戸下莽令䠠惲責問皆服中黄門各㧞刃將忠等送
廬忠㧞劔欲自刎侍中王望𫝊言大司馬反黄門持劔
共格殺之省中相驚𫝊勒兵至郎署皆㧞刄張弓更始
將軍史諶行諸署(師古曰行音下更反○劉奉世曰/或言更始或言寧始未知孰誤)告
郎吏曰大司馬有狂病發已誅皆令㢮兵(師古曰/㢮放也)莽欲
以厭凶(師古曰厭當/也音一葉反)使虎賁以斬馬劔挫忠(師古曰挫/讀曰剉音)
(千卧/反)盛以竹器𫝊曰反虜出下書赦大司馬官屬吏士
為忠所詿誤謀反未發覺者收忠宗族以醇醯毒藥尺
白刄叢棘并一坎而埋之劉歆王渉皆自殺莽以二人
骨肉舊臣惡其内潰(師古曰王渉骨/肉也劉歆舊臣)故隐其誅伊休侯
疊又以素謹歆訖不告(師古曰訖猶竟也歆/竟不以所謀告之)但免侍中
中郎將更為中散大夫後日殿中鉤盾土山僊人掌旁
有白頭公青衣(鄭氏曰僊人以/掌擎承露盤也)郎吏見者私謂之國師
公衍功侯喜素善卦莽使筮之曰憂兵火莽曰小兒安
得此左道是廼予之皇祖叔父子僑欲来迎我也莽軍
師外破大臣内畔左右亡所信不能復逺念郡國欲謼
邑與計議(師古曰謼/古呼字)崔發曰邑素小心今失大衆而徴
恐其執節引決宜有以大慰其意於是莽遣發馳𫝊諭
邑(師古曰謂諭告/之𫝊音張戀反)我年老無適子(師古曰適/讀曰嫡)欲𫝊邑以
天下敕亡得謝見勿復道邑到以為大司馬大長秋張
邯為大司徒崔發為大司空司中夀容苖訢為國師同
說侯林為衛將軍莽憂懣不能食(師古曰懣音/滿又音悶)亶飲酒
㗖鰒魚(師古曰亶音但下亦/類此鰒海魚也音雹)讀軍書倦因馮几寐不復
就枕矣(師古曰馮讀曰憑○/宋祁曰枕字當作次)性好時日小數及事迫急
亶為厭勝遣使壞渭陵延陵園門罘罳曰毋使民復思
也又以墨洿色其周垣(師古曰洿染之變其/舊色也洿音一故反)號將至曰
嵗宿申水為助將軍右庚刻木校尉前丙燿金都尉又
曰執大斧伐枯木流大水滅發火如此屬不可勝記秋
太白星流入太微燭地如月光成紀隗崔兄弟共刼大
尹李育(師古曰成紀/隴西之縣)以兄子隗囂為大將軍攻殺雍州
牧陳慶安定卒正王旬并其衆移書郡縣數莽罪惡萬
於桀紂是月析人鄧曄于匡起兵南鄉百餘人(師古曰/析南陽)
(之縣南鄉析縣之/鄉名析音先歴反)時析宰將兵數千屯鄡亭備武闗(師/古)
(曰鄡音/口堯反)曄匡謂宰曰劉帝已立君何不知命也宰請降
盡得其衆曄自稱輔漢左將軍匡右將軍㧞析丹水攻
武闗都尉朱萌降進攻右隊大夫宋綱殺之西㧞湖(師/古)
(曰湖𢎞農之縣/也本屬京兆)莽愈憂不知所出崔發言周禮及春秋
左氏國有大災則哭以厭之(師古曰周禮春官之屬女/巫氏之職曰凡邦之大災)
(歌哭而請哭者所以告哀也春秋左氏傳宣十二年楚/子圍鄭旬有七日鄭人卜行成不吉卜臨于太宫且巷)
(出車吉國人大臨守陴者皆哭故/發引之以為言也厭音一葉反)故易稱先號咷而後
笑(師古曰同人九五爻/辭號咷哭也咷音逃)宜呼嗟告天以求救莽自知敗
廼率羣臣至南郊陳其符命本末仰天曰皇天既命授
臣莽何不殄滅衆賊即令臣莽非是願下雷霆誅臣莽
因摶心大哭氣盡伏而叩頭又作告天䇿自陳功勞千
餘言諸生小民會旦夕哭為設飱粥(師古曰飱古飡/字音千安反)甚
悲哀及能誦策文者除以為郎至五千餘人䠠惲將領
之莽拜將軍九人皆以虎為號號曰九虎將北軍精兵
數萬人東内其妻子宫中以為質時省中黄金萬斤者
為一匱尚有六十匱黄門鉤盾臧府中尚方處處各有
數匱長樂御府中御府及都内平凖帑臧錢帛珠玉財
物甚衆(師古曰御府有令丞少府之屬官也掌珍物中/御府者皇后之府臧也平凖令丞屬大司農亦)
(珍貨所/在也)莽愈愛之賜九虎士人四千錢衆重怨無鬭意
九虎至華隂回谿距隘北從河南至山于匡持數千弩
乘堆挑戰鄧曄將二萬餘人從閿鄉南山棗街作姑(師/古)
(曰閿讀與聞同作姑邪道/所由也韋昭曰閿音旻)破其一部北出九虎後撃之
六虎敗走史熊王況詣闕歸死莽使使責死者安在皆
自殺其四虎亡(師古曰六人敗走二/人詣闕自殺四人亡)三虎郭欽陳翬成
重收散卒保京師倉(師古曰九人之中六人敗走三人/保倉也京師倉在華隂灌北渭口)
(也翬/音暉)鄧曄開武闗迎漢丞相司直李松將二千餘人至
湖與曄等共攻京師倉未下曄以𢎞農掾王憲為校尉
將數百人北度渭入左馮翊界降城略地李松遣偏將
軍韓臣等徑西至新豐與莽波水將軍戰波水走韓臣
等追奔遂至長門宫王憲北至頻陽所過迎降(師古曰/所至之)
(處人皆来迎/而降附也)大姓櫟陽申碭下邽王大皆率衆隨憲屬
縣斄嚴春(師古曰屬縣三輔諸縣也斄屬右/扶風斄讀與邰同其人姓嚴名春)茂陵董喜
藍田王孟槐里汝臣盩厔王扶陽陵嚴本杜陵屠門少
之屬(師古曰姓/屠門名少)衆皆數千人假號稱漢將時李松鄧曄
以為京師小小倉尚未可下何況長安城當須更始帝
大兵到即引軍至華隂治攻具而長安旁兵四會城下
聞天水隗氏兵方到皆争欲先入城貪立大功鹵掠之
利莽遣使者分赦城中諸獄囚徒皆授兵殺豨飲其血
與誓曰有不為新室者社鬼記之更始將軍史諶將度
渭橋皆散走諶空還衆兵發掘莽妻子父祖冢燒其棺
椁及九廟明堂辟雍火照城中或謂莽曰城門卒東方
人不可信莽更發越騎士為衛門置六百人各一校尉
十月戊申朔兵從宣平城門入民間所謂都門也(師古/曰長)
(安城東出北/頭第一門)張邯行城門逢兵見殺(師古曰行/音下更反)王邑王
林王廵䠠惲等分將兵距撃北闕下漢兵貪莽封力戰
者七百餘人(師古曰獲莽當得/封故貪之而力戰)㑹日暮官府邸第盡犇
亡二日己酉城中少年朱弟張魚等恐見鹵掠趨讙並
和(師古曰衆羣行讙而自/相和也和音乎卧反)燒作室門斧敬法闥(師古曰/敬法殿)
(名也闥小門也/謂斧斫之也)謼曰反虜王莽何不出降(師古曰謼音/火故反其下)
(亦/同)火及掖庭承明黄皇室主所居也莽避火宣室前殿
火輙隨之宫人婦女謕謼曰當奈何時莽紺袀服(師古/曰謕)
(古啼字也紺深青而揚赤色也袀純/也純為紺服也袀音均又式旬反)帶璽韍持虞帝七
首天文郎按栻於前(師古曰栻所以占時日天/文郎今之用栻者也音式)日時加
某莽旋席隨斗柄而坐曰天生徳於予漢兵其如予何
(師古曰論語稱孔子曰天生徳於予/桓魋其如予何故莽引之以為言也)莽時不食少氣困
矣三日庚戍晨旦明羣臣扶掖莽自前殿南下椒除(服/䖍)
(曰邪行閣道下者也師古曰除/殿陛之道也椒取芬香之名也)西出白虎門和新公王
揖奉車待門外莽就車之漸臺欲阻池水猶抱持符命
威斗公卿大夫侍中黄門郎從官尚千餘人隨之王邑
晝夜戰罷極(師古曰罷/讀曰疲)士死傷略盡馳入宫間闗至漸
臺(師古曰間闗猶/言崎嶇展轉也)見其子侍中睦解衣冠欲逃邑叱之
令還父子共守莽軍人入殿中謼曰反虜王莽安在有
美人出房曰在漸臺衆兵追之圍數百重臺上亦弓弩
與相射稍稍落去矢盡無以復射短兵接王邑父子䠠
惲王廵戰死莽入室下晡時衆兵上臺王揖趙博苖訢
唐尊王盛中常侍王參等皆死臺上商人杜吳殺莽取
其綬校尉東海公賔就故大行治禮(師古曰公賔姓也/就名也以先經治)
(禮故識天/子綬也)見呉問綬主所在曰室中西北陬閒(師古曰/陬隅也)
(音子侯反/又音鄒)就識斬莽首軍人分裂莽身支節肌骨臠分
争相殺者數十人(師古曰三輔舊/事云臠切千叚)公賔就持莽首詣王
憲憲自稱漢大將軍城中兵數十萬皆屬焉舎東宫(師/古)
(曰舎止/宿也)妻莽後宫乘其車服六日癸丑李松鄧曄入長
安將軍趙萌申屠建亦至以王憲得璽綬不輙上多挾
宫女建天子鼔旗收斬之𫝊莽首詣更始縣宛市百姓
共提撃之(師古曰提擲/也音徒計反)或切食其舌莽揚州牧李聖司
命孔仁兵敗山東聖格死仁將其衆降已而歎曰吾聞
食人食者死其事㧞劍自刺死及曹部監杜普陳定大
尹沈意九江連率賈萌皆守郡不降為漢兵所誅賞都
大尹王欽及郭欽守京師倉聞莽死乃降更始義之皆
封為侯太師王匡國將哀章降雒陽𫝊詣宛斬之嚴尤
陳茂敗昆陽下走至沛郡譙自稱漢將召會吏民尤為
稱說王莽簒位天時所亡聖漢復興狀茂伏而涕泣聞
故漢鍾武侯劉聖聚衆汝南稱尊號尤茂降之以尤為
大司馬茂為丞相十餘日敗尤茂并死郡縣皆舉城降
天下悉歸漢初申屠建嘗事崔發為詩(師古曰就/發學詩)建至
發降之後復稱說(師古曰妄言/符命不順漢)建令丞相劉賜斬發以
徇史諶王延王林王呉趙閎亦降復見殺初諸假號兵
人人望封侯申屠建既斬王憲又揚言三輔黠共殺其
主吏民惶恐屬縣屯聚建等不能下馳白更始二年二
月更始到長安下詔大赦非王莽子他皆除其罪故王
氏宗族得全三輔悉平更始都長安居長樂宫府臧完
具獨未央宫燒攻莽三日死則案堵復故更始至嵗餘
政教不行明年夏赤眉樊崇等衆數十萬人入闗立劉
盆子稱尊號攻更始更始降之赤眉遂燒長安宫室市
里害更始民饑餓相食死者數十萬長安為虚(師古曰/虚讀曰)
(墟/)城中無人行宗廟園陵皆發掘惟霸陵杜陵完六月
世祖即位然後宗廟社稷復立天下艾安(師古曰艾讀/曰又○劉攽)
(曰王莽三十八為大司馬五十一居攝五十四即真六/十八誅死居攝三年號初始元年始建國五天鳳六地)
(皇/四)
贊曰王莽始起外戚折節力行以要名譽宗族稱孝師
友歸仁及其居位輔政成哀之際勤勞國家直道而行
動見稱述豈所謂在家必聞在國必聞色取仁而行違
者邪(師古曰論語載孔子對子張之言也不仁之人假/仁者之色而所行則違之朋黨比周故能在家在)
(國皆有名譽/故贊引之)莽既不仁而有佞邪之材又乘四父歴世
之權遭漢中微國統三絶而太后夀考為之宗主故得
肆其姦慝以成簒盗之禍(師古曰肆/放也極也)推是言之亦天時
非人力之致矣及其竊位南面處非所據顛覆之埶險
於桀紂而莽晏然自以黄虞復出也廼始恣雎奮其威
詐(師古曰雎/音呼季反)滔天虐民窮凶極惡(師古曰/滔漫也)毒流諸夏亂
延蠻貉猶未足逞其欲焉是以四海之内囂然䘮其樂
生之心(師古曰囂然/衆口愁貌也)中外憤怨逺近俱發城池不守支
體分裂遂令天下城邑為虚(師古曰虚/讀曰墟)邱壠發掘害徧
生民辜及朽骨自書傳所載亂臣賊子無道之人考其
禍敗未有如莽之甚者也昔秦燔詩書以立私議莽誦
六蓺以文姦言(師古曰以六經/之事文飾姦言)同歸殊塗俱用滅亡皆
亢龍絶氣非命之運(服䖍曰易曰亢龍有悔謂無徳而/居髙位也蘇林曰非命非天命之)
(命/也)紫色䵷聲餘分閏位(應劭曰紫間色䵷邪音也服䖍/曰言莽不得正王之命如嵗月)
(之餘分為閠也師古曰䵷者樂之滛聲非正曲也近之/學者便謂䵷之鳴已失其義又欲改此贊䵷聲為蠅聲)
(引詩匪雞則鳴蒼/蠅之聲尤穿鑿矣)聖王之驅除云爾(蘇林曰聖王光武/也為光武驅除也)
(師古曰言驅逐蠲/除以待聖人也)
　
　
　
　
　
　前漢書卷九十九下
　前漢書卷九十九下考證
王莽𫝊下臨淮𤓰田儀等為盜賊依阻㑹稽長州○胡
　三省曰今蘇州長洲縣即長州地
遂攻海曲縣殺其宰○李賢曰海曲故城在宻州莒縣
　東(臣召南/)按通鑑即書新市王匡王鳳南陽馬武潁
　川王常成丹等南郡張霸江夏羊牧等起兵於吕母
　之後
是嵗赤眉力子都樊崇○劉攽曰力當作刁○(臣召南/)
　按通鑑作刁子都然本文及後書並作力姓譜曰力
　姓黄帝臣力牧之後似力字不誤
翼平連率田況○胡三省曰据地理志北海夀光縣莽
　曰翼平又夙夜連率韓博夙夜東莱郡不夜縣莽改
　名也
乃身短衣小褏乘牝馬柴車○胡三省曰漢之盛乘牸
　牝者禁不得聚會鄉閭阡陌皆然朝市之閒從可知
　矣唐尊為上公而乘牝馬亦以矯世也
因下書責七公曰○七公四輔三公也
燒作室門○程大昌曰未央宫西北織室暴室之類黄
　圖謂為尚方工作之所者也
持虞帝匕首○胡三省曰虞帝安得有匕首蓋莽自為
　之以愚人也
聞故漢鍾武侯劉聖聚衆汝南○通鑑考異曰劉聖後
　書劉元𫝊作朢
　
　
　
　
　
　
　
　
　前漢書卷九十九下考證
欽定四庫全書
　前漢書卷一百上
　　漢　　蘭　　臺　　令　　史班　　固撰
　　唐正議大夫行秘書少監琅邪縣開國子顔師古注
　叙傳第七十上
班氏之先與楚同姓令尹子文之後也(○宋祁曰今/越本無之字)子
文初生棄於瞢中而虎乳之(師古曰瞢雲瞢澤也春秋/左氏𫝊曰楚若敖娶於䢵)
(生鬬伯比若敖卒從其母畜於䢵淫於䢵子之女生子/文焉䢵夫人使棄諸瞢中獸乳之䢵子田見之懼而歸)
(夫人以告遂使收之瞢與夢/同並音莫風反又音莫鳳反)楚人謂乳穀謂虎於檡(如/淳)
(曰穀音構牛羊乳汁曰構師古曰穀讀如本字又音乃/茍反於音烏檡字或作菟並音塗○宋祁曰淳化本作)
(楚人謂乳為穀/謂虎為於檡)故名穀於檡字子文楚人謂虎班其子
以為號(師古曰子文之子/鬭班亦為楚令尹)秦之滅楚遷晉代之間因氏
焉(師古曰遂/以班為姓)始皇之末班壹避墬於樓煩(師古曰墬古/地字樓煩鴈)
(門之/縣)致馬牛羊數千羣值漢初定與民無禁當孝恵髙
后時以財雄邊(師古曰國家不設衣服車旗之禁/故班氏以多財而為邊地之雄豪)出入
弋獵旌旗鼓吹年百餘嵗以夀終故北方多以壹為字
者(師古曰馬邑人聶壹之類也今流/俗書本多改此𫝊壹字為懿非也)壹生孺孺為任俠
州郡歌之孺生長官至上谷守長生回以茂材為長子
令(師古曰上黨之/縣長讀如本字)回生况舉孝亷為郎積功勞至上河
農都尉(師古曰上河地名/農都尉者典農事)大司農奏課連最入為左曹
越騎校尉成帝之初女為偼伃致仕就第貲累千金徙
昌陵昌陵後罷大臣名家皆占數于長安(師古曰占度/也自隐度家)
(之口數而著名籍/也占音之贍反)况生三子伯斿穉伯少受詩於師丹
大將軍王鳳薦伯宜勸學召見晏昵殿(師古曰親戚宴/飲會同之殿○)
(宋祁曰張晏解與師古/同字林昵近也乃吉反)容貌甚麗誦説有法拜為中常
侍時上方鄉學(師古曰鄉/讀曰嚮)鄭寛中張禹朝夕入説尚書
論語於金華殿中(師古曰金華/殿在未央宫)詔伯受焉既通大義又
講異同於許商遷奉車都尉數年金華之業絶出與王
許子弟為羣在於綺襦紈絝之間非其好也(晉灼曰白/綺之襦冰)
(紈之絝也師古曰紈素也綺/今細綾也並貴戚子弟之服)家本北邊志節忼慨數求
使匈奴河平中單于來朝上使伯持節迎於塞下㑹定
襄大姓石季羣軰報怨殺追捕吏(師古曰報私怨而殺/人吏追捕之又殺吏)
(○宋祁曰慷字越本作忼石季越本作石/李報怨殺淳化本及越本作報怨寇追殺)伯上狀因自
請願試守期月(師古曰欲守定/襄太守期音基)上遣侍中中郎將王舜
馳傳代伯護單于(師古曰𫝊/音張戀反)幷奉璽書印綬即拜伯為
定襄太守(師古曰即就也/就其所居而拜)定襄聞伯素貴年少自請治
劇畏其下車作威吏民竦息伯至請問耆老父祖故人
有舊恩者(師古曰/請召也)迎延滿堂日為供具(師古曰酒食之/具也供音居用)
(反/)執子孫禮郡中益㢮(師古曰㢮解也見伯/不用威刑故自解縱)諸所賔禮
皆名豪懷恩醉酒共諫伯宜頗攝錄盜賊具言本謀亡
匿處伯曰是所望於父師矣(師古曰齒為諸父尊/之如師故曰父師)廼召
屬縣長吏選精進掾史(師古曰精明/而進趨也)分部收捕(師古曰/分音扶)
(問/反)及它隠伏旬日盡得郡中震㮚咸稱神明(師古曰㮚/古栗字)
嵗餘上徴伯伯上書願過故郡上父祖冢有詔太守都
尉以下㑹(師古曰同/赴其所)因召宗族各以親疎加恩施散數
百金北州以為榮長老紀焉(師古曰/紀記也)道病中風(師古曰/中傷也)
(為風/所傷)既至以侍中光祿大夫養病(師古曰受其秩俸/而在家自養也)賞
賜甚厚數年未能起㑹許皇后廢班偼伃供養東宫(李/奇)
(曰元后/成帝母)進侍者李平為偼伃而趙飛燕為皇后伯遂稱
篤久之上出過臨候伯伯惶恐起眡事(師古曰眡/古視字)自大
將軍薨後(師古曰/王鳳)富平定陵侯張放淳于長等始愛幸
出為微行行則同輿執轡入侍禁中設宴飲之㑹及趙
李諸侍中皆引滿舉白(服䖍曰舉滿桮有餘白瀝者罰/之也孟康曰舉白見驗飲酒盡)
(不也師古曰謂引取滿觴而飲飲訖舉觴告白盡不也/一說白者罰爵之名也飲有不盡者則以此爵罰之魏)
(文侯與大夫飲酒令曰不釂者浮以/大白於是公乘不仁舉白浮君是也)談关大噱(師古曰/关古笑)
(字也噱噱笑聲也音其略反或曰/噱謂唇口之中大笑則見此說非)時乘輿幄坐張畫屏
風(師古曰坐/音才卧反)畫紂醉踞妲己作長夜之樂上以伯新起
數目禮之(師古曰目/視而敬之)因顧指畫而問伯紂為無道至於
是乎伯對曰書云廼用婦人之言(師古曰今文尚/書泰誓之辭)何有
踞肆於朝(師古曰肆/放也陳也)所謂衆惡歸之不如是之甚者也
(師古曰論語稱孔子曰紂之不善不如是之甚也是/以君子惡居下流天下之惡皆歸焉故伯引此為言)上
曰茍不若此此圖何戒伯曰沈湎于酒微子所以告去
也(師古曰微子殷之卿士封於微爵稱子也殷紂錯亂/天命微子作誥告箕子比干而去紂其誥曰用沈酗)
(于酒用亂敗厥徳于下我其發出狂/吾家耄遜于荒事見尚書微子篇)式號式謼大雅所
以流連也(師古曰大雅蕩之詩曰式號式謼俾晝作夜/言醉酒號呼以晝為夜也流連言作詩之人)
(嗟歎而泣涕流連也而說者乃以流連為流亡蓋失/之矣大雅所以流連不謂飲酒之人也謼音火故反)詩
書淫亂之戒其原皆在於酒上迺喟然歎曰吾久不見
班生今日復聞讜言(師古曰讜言/善言也音黨)放等不懌(師古曰懌/恱也音亦)
稍自引起更衣因罷出時長信庭林表適使來聞見之
(孟康曰長信太后宫名也庭林表宫中婦人官名也師/古曰長信宫庭之林表也林表官名耳庭非官稱也○)
(宋祁曰林表晉灼曰應劭書作材表宫人之有材能者/表其師也張晏曰林君也表外也於宫外𫝊威儀也)
後上朝東宫太后泣曰帝間顔色瘦黑(師古曰間/謂比日也)班侍
中本大將軍所舉宜寵異之益求其比以輔聖徳(師古/曰比)
(類也音/必寐反)宜遣富平侯且就國上曰諾車騎將軍王音聞
之以風丞相御史(師古曰風/讀曰諷)奏富平侯罪過上廼出放
為邊都尉後復徴入太后與上書曰前所道尚未效(張/晏)
(曰謂上所言班侍中本/大將軍所舉宜寵異之)富平侯反復來其能黙虖(如淳/曰富)
(平侯張放復來太后/安能黙然不以為言)上謝曰請今奉詔是時許商為少
府師丹為光祿勳上於是引商丹入為光祿大夫伯遷
水衡都尉與兩師並侍中(如淳曰兩師/許商師丹)皆秩中二千石
每朝東宫常從及有大政俱使諭指於公卿上亦稍厭
游宴復修經書之業太后甚悦丞相方進復奏富平侯
竟就國會伯病卒年三十八朝廷愍惜焉斿博學有俊
材左將軍史丹舉賢良方正以對䇿為議郎遷諫大夫
右曹中郎將與劉向校祕書每奏事(師古曰斿每/奏校書之事)斿以
選受詔進讀羣書(師古曰於天/子前讀書)上器其能賜以祕書之
副時書不布(師古曰謂不/出之於羣下)自東平思王以叔父求太史
公諸子書大將軍白不許語在東平王𫝊(師古曰此言/東平王求書)
(不得而斿獲賜/祕書明見寵異)斿亦早卒有子曰嗣顯名當世稺少為
黄門郎中常侍方直自守成帝季年立定陶王為太子
數遣中盾請問近臣(師古曰盾讀曰允百官表云詹事/之屬官也漢舊儀云秩四百石主)
(徼廵宫中○蕭該音義曰中盾韋昭/曰太子宫中盾長也該案盾音允)稺獨不敢答(師古/曰言)
(其/慎)哀帝即位出稺為西河屬國都尉遷廣平相王莽少
與稺兄弟同列友善兄事斿而弟畜稺(師古曰事斿如/兄遇稺如弟)
斿之卒也修緦麻賻賵甚厚(師古曰送終者布帛曰賻/車馬曰賵賻音附賵音芳)
(鳳/反)平帝即位太后臨朝莽秉政方欲文致太平(師古曰/言欲以)
(文教致太平○劉敞曰公羊春秋説文致太平者以春/秋亂世但聖人作文致之如太平耳莽政既惡而飾虚)
(以自章大是亦文致也/豈謂文敎致太平乎)使使者分行風俗采頌聲(師古/曰行)
(音下/更反)而稺無所上(師古曰不稱/符瑞及歌頌)琅邪太守公孫閎言災
害於公府大司空甄豐遣屬馳至兩郡諷吏民(師古曰/遣言祥)
(應而隠除/災害也)而劾閎空造不祥稺絶嘉應嫉害聖政皆不
道太后曰不宣德羙宜與言災害者異罰且後宫賢家
我所哀也(師古曰班偼伃有/賢徳故哀閔其家)閎獨下獄誅稺懼上書陳
㤙謝罪願歸相印入補延陵園郎太后許焉食故祿終
身由是班氏不顯莽朝亦不罹咎(師古曰/罹遭也)初成帝性寛
進入直言是以王音翟方進等繩法舉過(師古曰論天/子之過失)
而劉向杜鄴王章朱雲之徒肆意犯上(師古曰/肆極也)故自帝
師安昌侯諸舅大將軍兄弟及公卿大夫後宫外屬史
許之家有貴寵者莫不被文傷詆(師古曰詆毁/也音丁禮反)唯谷永
嘗言建始河平之際許班之貴傾動前朝熏灼四方賞
賜無量空虚内臧女寵至極不可尚矣今之後起天所
不饗什倍於前永指以駮譏趙李亦無間云(師古曰雖/谷永嘗有)
(此言而意専在趙李耳自餘劉向之徒/又皆不論班氏也間非也音居莧反)稺生彪彪字叔
皮幼與從兄嗣共遊學家有賜書内足於財好古之士
自逺方至父黨揚子雲以下莫不造門(師古曰造至/也音千到反)嗣
雖修儒學然貴老嚴之術(師古曰老老子/也嚴莊周也)桓生欲借其
書(師古曰/桓譚)嗣報曰若夫嚴子者絶聖棄智修生保真清
虚澹泊歸之自然(師古曰澹泊安静也澹音徒/濫反泊音歩各反又音魄)獨師友
造化而不為世俗所役者也漁釣於一壑則萬物不奸
其志(師古曰奸/犯也音干)栖遲於一丘則天下不易其樂不絓聖
人之罔(師古曰絓讀與挂/同聖人謂周孔也)不齅驕君之餌(應劭曰齅音/六畜之畜師)
(古曰齅古嗅字也餌謂爵祿君所以制使其臣亦猶釣/魚之設餌也○宋祁曰齅字書火又反注文設一作投)
蕩然肆志談者不得而名焉(師古曰/肆放也)故可貴也今吾子
已貫仁誼之覊絆繫名聲之韁鎻(師古曰韁如馬韁也/音薑○宋祁曰絆字)
(書音/半)伏周孔之軌躅(鄭氏曰躅迹也三輔謂牛蹄處為/躅音丈欲反○宋祁曰鄭云躅音)
(拘挶/之挶)馳顔閔之極摯(劉徳曰摯至也/人行之所極至)既繋攣於世教矣
何用大道為自眩曜(師古曰言用老子莊周之道何為/但欲以名自眩曜耳眩音州縣之)
(縣○宋祁曰曜字/下浙本有也字)昔有學歩於邯鄲者曾未得其髣髴
又復失其故歩遂匍匐而歸耳(師古曰匍音扶/匐音平北反)恐似此
類故不進(師古曰言/不與其書)嗣之行已持論如此叔皮唯聖人
之道然後盡心焉(張晏曰固不欲言/父諱舉其字耳)年二十遭王莽敗
世祖即位於冀州時隗囂據壟擁衆招輯英俊(師古曰/輯與集)
(同○宋祁曰壟/字下當有右字)而公孫述稱帝於蜀漢天下雲擾(師古/曰言)
(盜賊擾亂/如雲而起)大者連州郡小者據縣邑囂問彪曰往者周
亡戰國並爭天下分裂數世然後廼定其抑者從横之
事復起於今乎(師古曰/抑語辭)將承運迭興在於一人也(師古/曰迭)
(互也音/大結反)願先生論之對曰周之廢興與漢異昔周立爵
五等諸侯從政(師古曰言諸侯/之國各分為政)夲根既微枝葉强大(師/古)
(曰本根謂王室/也枝葉謂諸侯)故其末流有從横之事其埶然也漢家
承秦之制並立郡縣主有専已之威臣無百年之柄至
於成帝假借外家(師古曰假音工暇/反借音子夜反)哀平短祚國嗣三
絶危自上起傷不及下故王氏之貴傾擅朝廷能竊號
位而不根於民(師古曰言/無據援)是以即真之後天下莫不引
領而歎十餘年間外内騷擾逺近俱發假號雲合咸稱
劉氏不謀而同辭方今雄桀帶州城者皆無七國世業
之資(○宋祁曰/城或作域)詩云皇矣上帝臨下有赫鑒觀四方求
民之莫(師古曰大雅皇矣之詩也皇大也上帝天也莫/定也言大矣天之視下赫然甚明監察衆國求)
(人所定/而授之)今民皆謳吟思漢鄉仰劉氏已可知矣(師古曰/鄉讀曰)
(嚮/)囂曰先生言周漢之埶可也至於但見愚民習識劉
氏姓號之故而謂漢家復興疏矣昔秦失其鹿劉季逐
而掎之(師古曰掎偏持其/足也音居蟻反)時民復知漢虖既感囂言又
愍狂狡之不息(○宋祁曰韋昭音義作火旁息音熹既/反字林音息是以今漢書止作息字)
廼著王命論以救時難其辭曰昔在帝堯之禪曰咨爾
舜天之歴數在爾躬舜亦以命禹(師古曰事/見論語)臮于稷契
咸佐唐虞(師古曰契讀與卨同字本作/契○宋祁曰尚書音巨涖反)光濟四海奕世
載徳(師古曰載承也/言相因不絶)至于湯武而有天下雖其遭遇異
時禪代不同至乎應天順民其揆一也(師古曰言堯舜/以文徳相禪湯)
(武以征伐代興各上/應天命下順人心)是故劉氏承堯之祚氏族之世著
乎春秋(師古曰謂士會歸/晉其處者為劉氏)唐據火德而漢紹之始起沛
澤則神母夜號以章赤帝之符由是言之帝王之祚必
有明聖顯懿之徳豐功厚利積絫之業(師古曰絫古累/字○宋祁曰師)
(古曰下當有豐/古酆字四字)然後精誠通於神明流澤加於生民故
能為鬼神所福饗天下所歸徃未見運世無夲功德不
紀(師古曰不紀/不為人所記)而得屈起在此位者也(師古曰屈起特/起也屈音其勿)
(反/)世俗見髙祖興於布衣不逹其故以為適遭暴亂得
奮其劔游說之士至比天下於逐鹿幸㨗而得之不知
神器有命不可以智力求也(劉徳曰神器璽也李竒曰/帝王賞罰之柄也師古曰)
(李説是也○劉奉世曰神器/者聖人之大寳曰位是也)悲夫此世所以多亂臣賊
子者也若然者豈徒闇於天道哉又不覩之於人事矣
夫餓饉流隸饑寒道路(師古曰/隸賤隸)思有短褐之䙝儋石之
畜(師古曰䙝謂親身之衣也音先列反一説云衣破壤/之餘曰褻儋石解在蒯通𫝊音丁㩜反畜讀曰蓄○)
(蕭該音義曰字林曰/褻衷衣也丈篋反)所願不過一金然終於轉死溝壑
何則貧窮亦有命也況虖天子之貴四海之富神明之
祚可得而妄處哉故雖遭罹阸會竊其權柄(師古曰罹/亦遭也音)
(離/)勇如信布彊如梁籍成如王莽然卒潤鑊伏質亨醢
分裂(師古曰質鍖也伏於鍖上/而斬之也鍖音竹林反)又況么䯢尚不及數子
(鄭氏曰䯢音麽小也晉灼曰此骨偏䯢之䯢也師古曰/鄭音是也么麽皆微小之稱也么音一堯反麽音莫可)
(反骨偏䯢自音麻與此/義不相合晉說失之)而欲闇奸天位者虖(師古曰奸/音干○宋)
(祁曰奸字詁/古文干字)是故駑蹇之乘不騁千里之塗燕雀之疇
不奮六翮之用楶梲之材不荷棟梁之任(師古曰楶即/薄櫨所謂枅)
(也梲梁上短柱也楶音節字亦或作節梲音之説反○/蕭該音義曰韋昭楶音節一名檽即柱上方木也鄭氏)
(楶音贅應劭曰爾雅曰/梲朱檽也音之劣反)斗筲之子不秉帝王之重(師古/曰斗)
(筲言小器也解在公孫劉田𫝊筲音山交反○蕭該音/義曰字林曰筲飯筥也受五升秦云山交反該案䈾或)
(作筲論語曰斗筲/之人何足算也)易曰鼎折足覆公餗(師古曰鼎卦九/四爻辭也餗食)
(也音速○蕭該音義曰字林曰餗鼎實也韋昭音義餗/字作鬻曰菜羮曰鬻音速該案字林餗或作鬻字異音)
(訓則/一)不勝其任也當秦之末豪桀共推陳嬰而王之嬰
母止之曰自吾為子家婦而世貧賤(師古曰/而汝也)卒富貴不
祥不如以兵屬人(師古曰屬委/也音之欲反)事成少受其利不成禍
有所歸嬰從其言而陳氏以寧王陵之母亦見項氏之
必亡而劉氏之將興也是時陵為漢將而母獲於楚有
漢使來陵母見之謂曰願告吾子漢王長者必得天下
子謹事之無有二心遂對漢使伏劔而死以固勉陵其
後果定於漢陵為宰相封侯夫以匹婦之明(師古曰凡/言匹夫匹)
(婦謂凡庶之人一/夫一婦當相配匹)猶能推事理之致探禍福之機而全
宗祀於無窮垂策書於春秋(師古曰春秋史/書記事之總稱)而況大丈
夫之事虖是故窮逹有命吉凶由人嬰母知廢陵母知
興審此四者帝王之分決矣(師古曰分/音扶問反)蓋在髙祖其興
也有五(師古曰王命論叙髙祖之徳及班氏漢書叙目/所稱引事皆具見本書不須更解以穢篇籍其)
(有辭句隐互尋覽難知者則具釋焉浮汎之説/蓋無取也○宋祁曰注文汎字浙本作冗字)一曰帝
堯之苖裔二曰體貌多竒異三曰神武有徴應四曰寛
明而仁恕五曰知人善任使加之以信誠好謀逹於聽
受見善如不及用人如由己從諫如順流趣時如嚮赴
(師古曰嚮讀曰響/如響之赴聲也)當食吐哺納子房之策㧞足揮洗揖
酈生之說寤戍卒之言斷懐土之情(師古曰洛陽近沛/髙祖來都闗中故)
(云斷懷土之情/也斷音丁喚反)髙四皓之名割肌膚之愛(晉灼曰不立/戚夫人子)
舉韓信於行陳收陳平於亡命英雄陳力羣䇿畢舉此
髙祖之大略所以成帝業也若廼靈瑞符應又可略聞
矣初劉媪任髙祖而夢與神遇(師古曰任/謂懷任也)震電晦㝠有
龍蛇之怪及其長而多靈有異於衆是以王武感物而
折劵吕公覩形而進女秦皇東游以厭其氣呂后望雲
而知所處(師古曰厭音一葉反○蕭該音義/曰韋昭曰厭合也劉氏曰厭當也)始受命則
白蛇分西入闗則五星聚故淮隂留侯謂之天授非人
力也歴古今之得失驗行事之成敗稽帝王之世運考
五者之所謂取舍不厭斯位符瑞不同斯度(劉徳曰厭/當也師古)
(曰音一/渉反)而茍昧於權利越次妄據(師古曰/昧貪也)外不量力内
不知命則必喪保家之主失天年之壽遇折足之凶伏
鈇鉞之誅(師古曰鈇/音方于反)英雄誠知覺寤畏若禍戒(師古曰/若順也)
超然逺覽淵然深識收陵嬰之明分絶信布之覬覦(師/古)
(曰分音扶問反覬音冀覦音踰○蕭/該音義曰字書曰覬幸也覦欲也)距逐鹿之瞽說審
神器之有授毋貪不可㡬為二母之所笑(師古曰不可/㡬謂不可庻)
(㡬而望也一/說㡬讀曰冀)則福祚流于子孫天祿其永終矣知隗囂
終不寤廼避墬於河西(師古曰墬古地字○蕭該音義/曰隗囂諸詮上五罪反下許妖)
(反/)河西大將軍竇融嘉其美徳訪問焉(師古曰每/事皆與謀)舉茂
材為徐令以病去官後數應三公之召仕不為祿所如
不合(師古曰如徃也不茍得祿/故所徃之處不合其意)學不為人博而不俗言
不為華述而不作有子曰固弱冠而孤(師古曰固/年二十也)作幽
通之賦以致命遂志(劉徳曰致極也陳吉/凶性命遂明已之志)其辭曰系髙
頊之𤣥胄兮氏中葉之炳靈(應劭曰系連也胄緒也言/已髙陽顓頊之連緒也顓)
(頊北方水位故稱𤣥中葉謂/令尹子文也虎乳故曰炳靈)繇凱風而蟬蛻兮雄朔野
以颺聲(應劭曰凱風南風也朔北方也言先祖自楚遷/北若蟬之蛻也師古曰繇讀與由同從也蛻音)
(祱颺與揚同○宋祁曰/注文颺字下當有讀字)皇十紀而鴻漸兮有羽儀於上
京(應劭曰十紀漢十世也張晏曰易曰鴻漸于陸其羽/可用為儀成帝時班況女為倢伃父子並在京師為)
(朝臣也晉灼/曰皇漢皇也)巨滔天而泯夏兮考遘愍㠯行謠(應劭曰/巨王莽)
(字巨君也張晏曰彪遇王莽之敗憂思歌謠也師古曰/滔漫也言不畏天也泯滅也夏諸夏也考班固自言其)
(父也遘遇也愍/憂也徒歌曰謠)終保己而貽則兮里上仁之所廬(師古/曰言)
(其父遭時濁亂以道自安終遺盛法而處仁者所居也/論語稱孔子曰里仁為美擇不處仁焉得智故引以為)
(辭/)懿前烈之純淑兮窮與逹其必濟(師古曰固自言美/前人之餘業窮則)
(獨善逹能兼濟也/濟合韻音子齊反)咨孤矇之眇眇兮將圯絶而罔階(師/古)
(曰眇眇微細也圯毁也固自言孤弱懼將毁絶先人之/跡無階路以自成○蕭該音義曰韋昭曰圯毁也音敷)
(委反字書/父已反)豈余身之足殉兮愇世業之可懷(師古曰殉/營也愇字)
(與韙同韙是也懷思也愇音于匪反○蕭該音義曰字/林曰殉殺生送死也說文愇籕文韙韙是也劉氏及廣)
(雅並云/愇恨也)靖潛處以永思兮經日月而彌逺匪黨人之敢
拾兮庻斯言之不玷(蘇林曰拾音負拾之拾應劭曰拾/更也自謙不敢與鄉人更進也師)
(古曰靖古静字也拾音其/業反玷缺也更音工衡反)魂焭焭其神交兮精神發於
宵寐夢登山而逈眺兮覿幽人之髣髴(張晏曰幽人神/人也師古曰覿)
(見也音廸○宋祁/曰其字當作與)㩜葛藟而授余兮眷峻谷曰勿隧(師/古)
(曰㩜執取也言入峻谷者當據葛藟可以免于顛墜猶/處時俗者當據道義然後得用自立故設此喻託以夢)
(也一說藟葛屬也葛之與藟皆有蔓為㩜音攬其字從/手藟音力水反○宋祁曰據葛藟當作攀蔓為當作蔓)
(焉/)昒昕寤而仰思兮心蒙蒙猶未察(孟康曰昒昕早旦/也覺寤思念未知)
(其吉凶也師古曰昒音忽昕音欣○蕭該音義曰鄧展/昒音昧該案字書昒尚冥也音勿諸詮方昧反○劉奉)
(世曰但以察合韻/音蔡則協韻矣)黄神邈而靡質兮儀遺䜟以臆對(應/劭)
(曰黄帝善占夢久逺無從得問凖其讖書以意求其象/也賈誼曰讖言其度應劭曰臆胷臆也師古曰對合韻)
(音丁忽反○蕭該音義曰蒼頡篇曰/讖書河洛書也該案諸詮音楚鴆反)曰乘髙而□神兮
道遐通而不迷(師古曰登山見神故曰乘髙也/□遇也音五故反又音五各反)葛緜緜
於樛木兮詠南風以為綏(應劭曰周南國風其詩曰南/有樛木葛藟纍之樂只君子)
(福履綏之師古曰樛木下垂之木也綏安也樛音居虬/反纍音力追反○蕭該音義曰樛亦作朻韋昭曰朻下)
(曲也居/騮反)蓋惴惴之臨深兮乃二雅之所祗(師古曰詩小/雅小宛之篇)
(曰惴惴小心如臨于谷惴惴恐懼之貌也小旻篇曰戰/戰兢兢如臨深淵如履薄冰言恐墜陷也故云二雅之)
(所祗惴音/之瑞反)既誶爾以告象兮又申之以烱戒(師古曰誶/告也烱明)
(也誶音碎烱音公逈反○宋祁曰告當作/吉蕭該音義曰説文曰誶讓也息悴反)盍孟晉以迨
羣兮辰倐忽其不再(服䖍曰盍何不也孟勉也晉進也/迨及也何不早進仕以及輩也師)
(古曰辰時也倐忽疾也言時疾過不再來也/倐音式六反○宋祁曰晉或作㬜亦作晉)承靈訓其
虛徐兮竚盤桓而且俟(孟康曰虚徐懷疑也張/晏曰佇久也俟待也)惟天墬
之無窮兮鱻生民之脢在(晉灼曰鱻古鮮字也應劭曰/脢無㡬也師古曰墬古地字)
(也鱻少也言天地長久而人夀短促也鱻音先踐反○/蕭該音義曰脢韋昭音謀鬼反又音梅字林曰脢微視)
(美目/貌)紛屯亶與蹇連兮何艱多而智寡(孟康曰世艱難/多智者少故遇)
(禍也師古曰易屯卦六二爻辭曰屯如亶如蹇卦六四/爻辭曰徃蹇來連皆謂險難之時也亶音竹延反連音)
(力善/反)上聖寤而後拔兮豈羣黎之所御(師古曰黎衆也/言上聖之人猶)
(遇紛難覩機能寤然後自㧞文王羑里孔/子於匡是也至於衆庶豈能豫禦之哉)昔衛叔之御
昆兮昆為宼而喪予(孟康曰御迎也昆兄也衛叔武迎/兄成公成公令前驅射殺之師古)
(曰御音五駕反衛/叔解在五行志)管彎弧欲斃讎兮讎作后而成己(師/古)
(曰謂管仲射桓公中帶/鉤桓公反國以為相也)變化故而相詭兮孰云豫其終
始(師古曰/詭違也)雍造怨而先賞兮丁繇恵而被戮(師古曰雍/雍齒也丁)
(丁公也繇/讀與由同)㮚取弔于逌吉兮王膺慶於所慽(應劭曰㮚/孝景姬也)
(有子而以妬見廢王宣帝王倢伃也以無子為憂而/以謹敕得母元帝也師古曰逌古攸字也攸亦所也)畔
囘宂其若兹兮北叟頗識其倚伏(師古曰畔亂貌也回/宂轉旋之意也叟老)
(人稱也淮南子曰北塞上之人其馬無故亡入胡中人/皆弔之其父曰此何詎不為福居數月其馬將胡駿馬)
(而歸人皆賀之對曰此何詎不為禍家富馬良其子好/騎墯而折髀人皆弔之對曰此何詎不為福居一年胡)
(夷大入丁壯者皆控弦而戰塞上之人死者十九此獨/以跛之故父子相保老子徳經曰禍兮福所倚福兮禍)
(所伏故頗識其倚/伏倚音於綺反)單治裏而外凋兮張修襮而内逼(應/劭)
(曰單單豹也静居其所以理五内處深山為虎所食張/張毅也外修恭敬斯徒馬圉皆與亢禮不勝其勞内熱)
(而死師古曰襮表也單音善襮音布谷反○蕭該音義/曰晉灼曰襮音素衣朱襮該案詩音博字林曰襮黼衿)
(也方/沃反)欥中龢為庶㡬兮顔與冉又不得(師古曰欥古聿/字也龢古和字)
(也聿由也由中和之道可以庻㡬免於禍難而顔回早/死冉耕惡疾為善之人又不得其報也○宋祁曰注文)
(聿由也由中和二/由字皆當作曰字)溺招路以從已兮謂孔氏猶未可安
慆慆而不萉兮卒隕身虖世旤(鄧展曰慆慆亂貌也萉/避也師古曰溺桀溺也)
(路子路也論語稱長沮桀溺耦而耕孔子過之使子路/問津焉桀溺曰子孔丘之徒歟對曰然曰慆慆者天下)
(皆是也而誰以易之且而與其從避人之士豈若從避/世之士哉言天下皆亂汝將用誰變易之乎避人之士)
(謂孔子避世之士溺自謂也而子路安之卒不能避乃/遇蒯瞆之亂身死敵也慆音士髙反萉音扶味反字本)
(作腓其音同○蕭該音義曰萉牛羊腓字之腓萉假借/腓避也韋昭曰萉避也音肥晉灼音義作遯云遯避也)
(曹大家注幽通/賦云萉避也)游聖門而靡救兮顧覆醢其何補(師古/曰禮)
(記云孔子哭子路於中庭既哭進使者而問故使者曰/醢之矣遂命覆醢賦言子路游聖人之門而孔子不能)
(救之以免於難雖/為覆醢無所補益)固行行其必凶兮免盜亂為賴道(師/古)
(曰論語稱閔子侍側誾誾如也子路行行如也子樂曰/若由也不得其死然又稱子路曰君子上勇乎曰君子)
(義以為上君子有勇而無義為亂小人有勇而無義為/盜賦言子路禀行行之性其凶必也所以免為於亂盜)
(者賴聞道於孔子也行行剛强之貌也行音/胡浪反○蕭該音義曰行行諸詮音胡浪反)形氣發于
根柢兮柯葉彚而靈茂(師古曰柢本也彚盛也靈善也/言草木本根氣强則枝葉盛而)
(善美人之先祖有大功徳則𦙍緒亦蕃昌也柢音丁計/反茂合韻音莫口反○蕭該音義曰彚服䖍曰彚類也)
(音近卉服虔音卉應劭/音謂該案字書音謂)恐网蜽之責景兮慶未得其云
已(師古曰慶發語辭讀與羌同已止也莊子云网兩問/景曰曩子行今子止曩子坐今子起何其無特操歟)
(景曰吾有待而然吾所待又有待而然賦言景之行止/皆隨於形草木枝葉各禀根柢人之餘慶資於積善亦)
(猶此/也)黎淳耀于髙辛兮芉彊大於南汜(應劭曰黎楚之/先也淳美也髙)
(辛帝嚳之號芉楚姓汜涯也師古曰言黎在髙辛之時/為火正有美光耀故其後嗣霸有楚國於南方也汜江)
(水之别也音祀召南之/詩曰江有汜芉音弭)嬴取威於百儀兮姜夲支虖三
止(應劭曰嬴秦姓也伯益之後也伯益為虞有儀鳥獸/百物之功秦所由取威於六國也姜齊姓也止禮也)
(齊伯夷之後伯夷為秩宗典天地人鬼之禮也○蕭該/音義曰止文選作趾劉奉世曰百儀則栢翳也語訛耳)
既仁得其信然兮卬天路而同軌(劉徳曰人道既然仰/視天道又同法也師)
(古曰仁得謂求仁而/得仁也卬讀曰仰)東厸虐而殱仁兮王合位虖三五
(應劭曰東厸紂也殲盡也王武王也欲從五位三所即/國語嵗日月星辰之所在也師古曰厸古鄰字也仁即)
(三仁也國語稱泠州鳩對景王曰昔武王伐殷嵗在鶉/火月在天駟日在析木之津辰在斗杓星在天黿星與)
(日辰之位皆在北維顓頊之所建也我姬氏出自天黿/又析木者有建星及牽牛焉則我皇妣大姜之姓伯陵)
(之後逢公之所憑神也嵗之所在則我有周之分野也/月之所在辰為農祥也我太祖后稷之所經緯王欲合)
(是五位三所而用之五位謂嵗日月辰星也三/所謂逢公所憑神周分野所在后稷所經緯也)戎女烈
而喪孝兮伯徂歸於龍虎(孟康曰伯晉文公也嵗在卯/出歴十九年過一周嵗在酉)
(入卯為龍酉為虎也師古曰戎女驪戎之女謂驪姬也/烈酷也孝謂太子申生也伯讀曰霸言文公霸諸侯也)
(徂徃也言以龍徃出以虎歸入也○劉敞曰重耳之出/也嵗在大火故云龍及其入也在大梁故曰虎非卯酉)
(也/)發還師以成性兮重醉行而自耦(師古曰發武王名/也性命也武王初)
(觀兵於孟津八百諸侯不期而會皆曰紂可伐矣武王/曰爾未知天性還師二年紂殺比干囚箕子武王乃伐)
(克之於是成天命也重謂重耳晉文公名也耦合也文/公初出奔至齊齊桓公妻之有馬二十乘文公欲安之)
(齊姜乃與子犯謀醉而遣之後遂反國/與時會也應劭曰耦與天時偶㑹也)震鱗漦于夏庭
兮帀三正而滅周(應劭曰易震為龍鱗蟲之長也漦沬/也師古曰謂褒姒也解在五行志三)
(正歴夏殷周也漦音/丑之反正音之盈反)巽羽化于宣宫兮彌五辟而成災
(應劭曰易巽為雞羽蟲也宣帝時未央宫路軨廐中雌/雞化為雄元后統政之祥也至平帝歴五世而王莽篡)
(位○宋祁曰注末當有五/辟宣元成哀平也八字)道悠長而世短兮夐冥黙而
不周(劉徳曰夐逺也周至也冥黙𤣥深不可通至也○/蕭該音義曰夐冥晉灼曰夐音目夐夐而䘮精呵)
(縣反該案目夐夐而䘮精出王延夀靈光殿/賦諸詮音呼政反韋昭曰夐逺也呼逈反)胥仍物而
鬼諏兮廼窮宙而逹幽(應劭曰胥須也仍因也諏謀也/易曰人謀鬼謀百姓與能徃古)
(來今曰宙聖人須因卜筮然後謀鬼神極古今通幽微/也○蕭該音義曰諏字林曰諏聚謀也子于反諸詮祖)
(侯反宙韋昭曰天宙所愛曰宙曹大家注幽通賦云徃/古來今謂之宙聖人所以能極數而知來者皆因卜筮)
(謀於/鬼神)媯巢姜於孺筮兮旦算祀于挈龜(應劭曰媯陳姓/也巢居也姜齊)
(姓也孺少也陳完少時其父厲公使周史卜得居有齊/國之卦也李竒曰算數也祀年也周公卜居洛得世三)
(十年七百也師古曰挈刻也詩大雅繇緜之篇曰爰挈/我龜言刻開之灼而卜之挈音口計反○劉敞曰算祀)
(挈龜亦言田完耳其兆/有五世八世是祀也)宣曹興敗於下夢兮魯衛名諡
於銘謠(應劭曰周宣王牧人夢衆魚與旟旌之祥而中/興曹伯陽國人夢衆君子立於社宫謀亡曹而)
(曹亡也孟康曰魯文成之世童謠言稠父䘮勞宋父以/驕後昭公名稠遂死於野井定公名宋即位而驕衛靈)
(公掘地得石椁其銘/曰靈公遂以為諡)妣聆哌而刻石兮許相理而鞠條
(應劭曰妣叔向之母也石叔向之子也聽其啼聲刻知/其後必滅羊舌氏許負相周亞夫從理入口當餓死鞠)
(窮也條亞夫所封也師古曰鞠告也○蕭該音/義曰該案曺大家本作劾石曺注舉罪曰劾)道混成
而自然兮術同原而分流(師古曰大道混壹歸於自然/人之所趨雖有流别本則同)
(耳/)神先心以定命兮命随行以消息(師古曰言神明之/道雖在人心之前)
(已定命矣然亦隨其所行以致/禍福○宋祁曰别本皆無命字)斡流遷其不濟兮故遭
罹而嬴縮(師古曰斡轉也言人之生各有遭遇不能/必濟免於困厄各隨其所逢以致嬴虧也)三
欒同於一體兮雖移盈然不忒(孟康曰晉大夫欒書書/子黶黶子盈書賢而覆)
(黶黶惡而害盈也師古曰欒書欒武子也黶欒栢子也/盈欒懷子也春秋左氏𫝊稱秦伯問於士鞅曰晉大夫)
(其誰先亡對曰其欒氏乎欒黶汰虐以甚猶可以免其/在盈乎武子之徳在人如周人之思邵公愛其甘棠況)
(其子乎欒黶死盈之善未能及人武子所施沒矣黶之/惡實彰將於是乎在其後至襄公二十一年終為范宣)
(子所逐而出奔楚自楚適齊二十三/年自齊入于晉晉人遂滅欒氏也)洞參差其紛錯兮
斯衆兆之所惑(師古曰衆/兆兆庻也)周賈盪而貢憤兮齊死生與
旤福(孟康曰莊周賈誼也貢惑也憤亂也放盪惑亂死/生禍福之正也○蕭該音義曰貢晉灼音義作心)
(旁貢字林曰愩憒也李竒曰愩懣也/孟康曰愩惑也該案貢合作心旁貢)抗爽言以矯情兮
信畏犧而忌鵩(孟康曰莊周不欲為犧牛賈誼惡忌鵩/鳥也師古曰抗舉也爽差也謂二人雖)
(舉言齊死生壹禍福而/心實不然是差謬也)所貴聖人之至論兮順天性而
斷誼(師古曰斷誼謂以誼/斷之斷音丁喚反)物有欲而不居兮亦有惡而
不避(師古曰言富貴人之所欲不以其道則君子不/居死亡人之所惡處得其節則君子不避也)守
孔約而不貳兮廼輶徳而無累(師古曰孔甚也輶輕也/言守其甚約執心不貳)
(舉徳至輕無所累惑斯為可矣詩大雅烝民之篇/曰徳輶如毛人鮮克舉之輶音弋九反又音猶)三仁
殊而一致兮夷惠舛而齊聲(師古曰三仁紂賢臣也論/語稱微子去之箕子為之)
(奴比干諫而死孔子曰殷有三仁焉夷伯夷也恵柳下/恵也論語又稱逸人伯夷叔齊虞仲夷逸朱張柳下恵)
(少連賦言微子箕子比干所行各異而並稱仁伯夷不/義武王伐殷至于不食周粟而死柳下恵三黜不去戀)
(父母之邦志執乖舛俱有令名○/蕭該音義曰舛字林充絹反錯也)木偃息㠯蕃魏兮申
重繭㠯存荆(師古曰木叚干木也客居魏魏文侯敬而/禮之過其閭未嘗不軾也秦欲伐魏或諫)
(曰魏君賢者是禮國人稱仁未可圖也秦遂止兵申謂/申包胥荆即楚也繭足下傷起如繭也楚昭王時呉師)
(入郢昭王出奔申包胥如秦乞師踰越險阻曾繭重胝/立於秦庭號哭七日秦哀公出師救楚而敗呉師昭王)
(反國將賞包胥包胥辭曰吾所以重繭為君耳非/為身也逃不受賞○宋祁曰注文胝舊本作眡)紀焚
躬以衛上兮皓頤志而弗營(師古曰紀紀信也脫漢王/於難而為項羽所燒皓四)
(皓也處商洛深山髙祖求之/不得自養其志無所營屈)侯􁁈木之區别兮茍能實
而必榮要沒世而不朽兮廼先民之所程(應劭曰侯維/也張晏曰茍)
(能有仁義之道必有榮名也師古曰侯發語辭也爾雅/曰伊惟侯也程正也言人之操行所尚不同立徳立言)
(期於不朽亦猶蘭蕙松栢各有本性馨烈材幹並擅貞/芳此乃古昔賢人以為正道也論語稱子夏曰君子之)
(道譬諸草木區以别矣故賦引之○宋祁/曰侯周詩曰侯文王孫子毛𫝊曰侯維也)觀天罔之紘
覆兮實棐諶而相順(應劭曰棐輔也諶誠也相助也師/古曰尚書大誥曰天棐諶辭詩大)
(雅蕩之篇曰天生烝人其命匪諶易上繋辭曰天之所/助者順也賦言天道惟誠是輔唯順是助故引以為辭)
(也棐讀與匪同/諶音上林反)謨先聖之大繇兮亦厸悳而助信(劉德/曰厸)
(近也師古曰謨謀也繇道也厸古鄰字詩小雅巧言之/篇曰秩秩大繇聖人謨之論語稱孔子曰徳不孤必有)
(鄰易上繋辭曰人之所助者信也賦言若能謀聖人之/大道有徳者必為同志所依履信者必𫉬他人之助謨)
(音摹又/音莫)虞韶美而儀鳳兮孔忘味於千載(師古曰韶舜/樂名也虞書)
(舜典曰簫韶九成鳳凰來儀論語云孔子在齊/聞韶三月不知肉味賦言孔子去舜千嵗也)素文信
而底麟兮漢賔柞于異代(應劭曰底致也孔子作春秋/素王之文有視明禮修之信)
(而致麟漢封其後為襃成及/紹嘉公係殷後為二代之客)精通靈而感物兮神動氣
而入徹養游睇而猨號兮李虎發而石開(師古曰養養/由基也楚之)
(善射者游睇流眄也楚王使由基射猿操弓而眄之猿/抱木而號知其必見中也李李廣也夜遇石以為猛獸)
(而射之中石沒羽也○宋祁曰徹當作微㳺蕭本作流/音義曰該案春秋作養由今漢書作流由與流亦互用)
非精誠其焉通兮茍無實其孰信(師古曰信/合韻音新)操末技猶
必然兮矧湛躬於道真(師古曰矧況也湛讀曰眈躬親/也射者微技猶能精誠感於猿)
(石況立身種徳親眈大道而不倦/者乎○蕭該音義曰湛文選作酖)登孔顥而上下兮緯
羣龍之所經(應劭曰顥太顥也孔孔子也羣龍喻羣聖/也自伏羲下訖孔子終始天道備矣孟康)
(曰孔甚也顥大也聖人作經賢者緯之也師古/曰應説孔顥是也孟説經緯是也顥音胡老反)朝貞觀
而夕化兮猶諠已而遺形(應劭曰貞正也觀見也諠忘/也易曰天地之道貞觀者也)
(張晏曰言朝觀天道而夕死可也師古曰形已尚/可遺忘況外物者哉諠音許元反又音許逺反)若􁀮
彭而偕老兮訴來哲以通情(師古曰彭彭祖也老老𥅆/也言有繼續彭祖之志升)
(躡老𥅆之跡者則可/與言至道而通情也)亂曰天造屮昧立性命兮(應劭曰/天道始)
(造萬物草創於㝠昧之中皆立其性命也師/古曰易屯卦彖辭曰天造草昧故賦引之)復心𢎞道
惟賢聖兮(應劭曰易曰復其見天地之心乎論語曰人/能𢎞道師古曰復音扶目反○蕭該音義曰)
(復一作腹張晏曰以道為腹心/也𢎞道逹於天地之性命也)渾元運物流不處兮(師/古)
(曰渾元天地之氣也/處止也渾音胡昆反)保身遺名民之表兮舍生取誼亦
道用兮(應劭曰孟子曰生我所欲也義我所欲也二/者不可得兼舎生而取義也師古曰舍置也)憂
傷夭物忝莫痛兮(晉灼曰沗設也言死者莫痛於是也/師古曰此說非也沗辱也言不逹性)
(命自與憂傷為物所夭/既辱且痛莫過於是)昊爾太素曷渝色兮(服虔曰守/死善道不)
(染流俗是謂浩爾太素何有/變渝者哉師古曰渝音踰)尚粤其㡬淪神域兮(應劭/曰尚)
(上也粤於也易曰知㡬其神乎/淪入也師古曰尚庶㡬也願也)永平中為郎典校秘書
專篤志於博學以著述為業或譏以無功又感東方朔
揚雄自諭以不遭蘇張范蔡之時曾不折之以正道明
君子之所守故聊復應焉其辭曰賔戯主人曰蓋聞聖
人有壹定之論列士有不易之分亦云名而已矣(如淳/曰唯)
(貴得/名也)故太上有立德其次有立功夫德不得後身而特
盛功不得背時而獨章是以聖喆之治棲棲皇皇(師古/曰不)
(安之/意也)孔席不煗墨突不黔(師古曰孔孔子墨墨翟也突/竈突也黔黒也言志在明道)
(不暇安居○蕭該音義曰煗吕静曰煗溫也/乃卵反黔字林曰䵩黒也音琴又音匡炎反)由此言之
取舍者昔人之上務著作者前列之餘事耳(劉徳曰取/者施行道)
(徳舍者守/静無為也)今吾子幸游帝王之世躬帶冕之服(師古曰/帶大帶)
(也冕/冠也)浮英華湛道德(師古曰湛讀曰沈英華謂名譽也/言外則有美名善譽内則履道崇)
(徳/也)矕龍虎之文舊矣(孟康曰矕被也易曰大人虎變其/文炳也言文章之盛久也晉灼曰)
(矕視也言目厭見其文久矣師古曰/尋其下句孟説是也矕音莫限反)卒不能攄首尾奮
翼鱗振拔洿塗跨騰風雲(師古曰攄申也洿停水也塗/泥也以龍為喻也洿音一故)
(反又音烏○蕭該音義曰攄字/林曰攄舒也尹於反又擬也)使見之者景駭聞之者
享震(師古曰享讀曰響見景則駭聞響則震合/韻音之人反○宋祁曰享當作嚮注同)徒樂枕
經籍書紆體衡門(師古曰紆屈也衡門横一木於門上/○蕭該音義曰籍才亦反韋昭音義)
(作蒩字慈固反説文曰蒩茅藉也從/草租若如韋昭音則漢書本作蒩字)上無所蔕下無所
根獨攄意乎宇宙之外銳思於豪芒之内?神黙記恒
以年嵗(如淳曰恒音亘竟之亘師古曰宇宙之外言/宏廣也豪芒之内喻纖微也恒音工贈反)然
而器不賈於當已用不效於一世(劉徳曰賈讎也師古/曰當已謂及已身尚)
(在猶言當年也賈音古又音工暇反讎音齒九反○宋/祁曰詩曰賈用不售賈音古齒九越本作上究反一本)
(作止/九反)雖馳辯如濤波摛薻如春華(師古曰大波曰濤/摛布也薻文辭也)猶
無益於殿最(師古曰殿/音丁見反)意者且運朝夕之䇿定合會之
計使存有顯號亡有美諡不亦優虖主人逌爾而笑曰
(師古曰逌古攸/字也攸咲貌也)若賔之言斯所謂見埶利之華闇道德
之實守突奥之熒燭未卯天庭而睹白日也(應劭曰爾/雅東南隅)
(謂之突西南隅謂之奥師古曰突奥室中之二隅也熒/燭熒熒小光之燭也卬讀曰仰突音鳥了反其字從宂)
(夭聲也○蕭該音義曰郭璞曰突音突該謂依儀禮宜/言徒骨反○宋祁曰注文舊無燭熒熒三字浙本添)
曩者王塗蕪穢周失其御侯伯方軌戰國横騖於是七
雄虓闞分裂諸夏(應劭曰七雄秦及六國也師古曰虓/音呼交反闞音呼敢反○蕭該音義)
(曰虓案字/林音孝)龍戰而虎争游說之徒風颺電激並起而救
之(師古曰颺讀與揚同○蕭該音義曰風颺該案韋昭/音義作風颮云颮風之聚隗者也音庖今漢書並作)
(風颮而電激也説文曰/飇或作颮颮音甫堯反)其餘猋飛景附煜霅其間者蓋
不可勝載(師古曰猋疾風也煜霅光貌也煜音于及反/霅音下甲反煜又音育○蕭該音義曰煜霅)
(韋昭煜音呼夾反霅音于俠反服䖍曰煜音近霍叔音/為育霅音􁁉邇之􁁉字林曰霅震電也一曰衆言也于)
(甲反煜音弋叔/反又于立反)當此之時搦朽摩鈍鈆刀皆能壹斷(師/古)
(曰搦按也音女角反斷音丁喚反○蕭該音義曰搦韋/昭曰搦女攉反説文曰搦按也史記曰搦髓腦湔浣腸)
(胃/)是故魯連飛一矢而蹶千金虞卿以顧眄而捐相印
也(應劭曰魯連齊人也齊圍燕燕將保於聊城魯連繋/帛書於矢射與之為陳利害燕將得之泣而自殺譏)
(切魏新垣衍使不尊秦為帝秦時圍邯鄲為却五十里/趙遂以安趙王以千金為魯連夀不受魏齊為秦所購)
(迫急走趙趙相虞卿與齊有故然愍其窮於是解相印/閒行與奔魏公子無忌也李竒曰蹶蹋也距也師古曰)
(蹶音厥又/音其月反)夫啾發投曲感耳之聲合之律度淫䵷而不
可聽者非韶夏之樂也(李竒曰䵷不正之音也師古曰/啾發啾啾小聲而發也投曲趣)
(合屈曲也感耳動應衆庻之耳也然而不合律度君子/所不聽也滛䵷非正之聲也不謂䵷黽之鳴也啾音子)
(由反○蕭該音義曰韋昭曰若䵷/黽之聲也宋祁曰一本無也字)因埶合變偶時之會
風移俗易乖忤而不可通者非君子之法也(師古曰雖/偶當時之)
(會而不可以/移風易俗)及至從人合之衡人散之(師古曰從/音子庸反)亡命
漂說覉旅騁辭(師古曰漂浮/也音匹遙反)商鞅挾三術以鑽孝公李
斯奮時務而要始皇(應劭曰王霸富國强兵為三術也/師古曰王一也霸二也富國强兵)
(三/也)彼皆躡風雲之會履顛沛之埶(師古曰顛/沛僵仆也)據徼乘邪
以求一日之富貴(師古曰徼要也據可以要迎之時也/徼音工堯反徼字或作激激發也○)
(宋祁曰浙/本去以字)朝為榮華夕而焦瘁(師古曰焦音在/消反瘁與悴同)福不盈
眦旤溢於世(李竒曰當富貴之閒視不滿目故言不盈/眦也○蕭該音義曰眥字林曰眥目厓也)
(才賜/反)凶人且以自悔況吉士而是賴虖(師古曰/賴利也)且功不
可以虛成名不可以偽立韓設辯以徼君呂行詐以賈
國(師古曰賈市/買也音古)說難既酋其身廼囚秦貨既貴厥宗亦
隧(應劭曰酋音酋豪之酋酋雄也說難韓非書篇名也/吕不韋效千金於秦立子楚為王封十萬户侯以隂)
(事自殺也師古曰吕不韋初見子楚在趙而云此竒貨/可居故班氏謂子楚為秦貨耳安説效千金乎應説失)
(之矣○蕭該音義曰酋鄭氏/曰酋執也韋昭曰酋終也)是故仲尼抗浮雲之志孟
軻養浩然之氣(張晏曰孔子云不義而富且貴於我如/浮雲孟軻曰我善養吾浩然之氣而無)
(害則塞乎天地之間也師/古曰浩然純壹之氣也)彼豈樂為迂濶哉道不可以
貳也(師古曰迂/逺也音于)方今大漢洒埽羣穢夷險芟荒(師古曰/洒音所)
(蟹反汎也/汎音信)廓帝紘恢皇綱基隆於羲農規廣於黄唐其
君天下也炎之如日威之如神函之如海養之如春(師/古)
(曰函容也/讀與含同)是以六合之内莫不同原共流沐浴𤣥德(師/古)
(曰原水泉之本也/流者其末流也)稟卬太和枝附葉著(師古曰卬讀曰/仰著音直略反)
譬猶􁁈木之殖山林鳥魚之毓川澤(師古曰殖生也/長也毓與育同)得
氣者蕃滋失時者苓落(師古曰苓/與零同)參天墬而施化豈云
人事之厚薄哉(師古曰墬/古地字)今子處皇世而論戰國耀所
聞而疑所覿(師古曰覿見/也音徒歴反)欲從旄敦而度髙虖泰山懷
氿濫而測深虖重淵亦未至也(應劭曰爾雅前髙曰旄/丘如覆敦者敦丘側出)
(曰氿泉正出曰濫泉師古曰敦音丁囘反度音徒各反/氿音軌○蕭該音義曰旄爾雅曰前髙後下曰旄丘詩)
(有旄丘篇字林曰前髙後下曰堥丘此與爾雅同堥音/毛又亡周反今人呼為務音乖僻多矣氿濫舊作汎檻)
(韋昭曰水側出曰㲹泉音範湧出曰濫泉音檻宋祁/曰未至字下當有後下字注文正出當作上出字)賔
曰若夫鞅斯之倫衰周之凶人既聞命矣敢問上古之
士處身行道輔世成名可述於後者黙而已虖主人曰
何為其然也昔咎繇謨虞箕子訪周(師古曰/訪亦謀)言通帝王
謀合聖神殷說夢發於傅巖周望兆動於渭濵(師古曰/說傅說)
(也解已在前望謂太公望即吕尚也釣於渭水文王將/出獵卜之曰所得非龍非螭非豹非羆乃帝王之輔果)
(遇吕尚於渭陽與語大恱曰吾/太公望子久矣故號曰太公望)齊甯激聲於康衢漢良
受書於邳沂(鄭氏曰五逹曰康四逹曰衢晉灼曰沂崖/也下邳水之崖也師古曰齊寗寗戚也聲)
(激謂叩角所歌也沂音牛斤反○蕭該音義曰康韋昭/曰五逹為康呼坑反該案事出爾雅該讀康如字未詳)
(韋氏音沂韋昭作垠曰/垠限也謂橋也吾恩反)皆竢命而神交匪詞言之所信
(師古曰信合韻音新○蕭該/音義曰詞字書曰古辭字)故能建必然之䇿展無窮
之勲也近者陸子優繇新語以興(鄭氏曰優繇不仕也/師古曰繇讀與由同)
董生下帷發藻儒林劉向司籍辯章舊聞揚雄覃思法
言太𤣥(師古曰覃/大也深也)皆及峕君之門闈究先聖之壺奥(應/劭)
(曰宫中門謂之闈宫中巷謂/之壺師古曰壺音苦本反)婆娑虖術蓺之場休息虖
篇籍之囿以全其質而發其文用納虖聖聽列炳於後
人斯非其亞與(師古曰亞次/也與讀曰歟)若廼夷抗行於首陽惠降
志於辱仕(師古曰夷伯夷也恵柳下恵/也辱仕謂為士師三黜也)顔耽樂於簞瓢
孔終篇於西狩(師古曰謂作春秋止於𫉬麟也狩合韻/音守○蕭該音義曰簞瓢字書曰簞笥)
(也一曰卜筐丁安/反瓢蠡也父幺反)聲盈塞於天淵真吾徒之師表也且
吾聞之壹隂壹陽天墬之方(師古曰墜/古地字)廼文廼質王道
之綱有同有異聖喆之常故曰慎修所志守爾天符委
命共已味道之腴(師古曰共讀/曰恭腴肥也)神之聽之名其舍諸(師/古)
(曰舍廢也諸之也言修志委命則明神/聽之佑以福祿自然有名永不廢也)賔又不聞龢氏
之璧韞於荆石(師古曰龢古和字也/韞亦藏也音於粉反)隋侯之珠臧於蜯
蛤虖(師古曰蜯即蚌字也音平項反蛤音工合反○蕭/該音義曰蜯蛤字書蜯蜃屬也歩頂反蛤燕雀化)
(所作也秦/曰牡蠣)歴世莫眡不知其將含景耀吐英精曠千載
而流夜光也應龍?於潢汙魚黿媟之(師古曰應龍龍/有翼者潢汙停)
(水也媟謂侮狎之/也潢音黄汙音烏)不覩其能奮靈德合風雲超忽荒而
躆顥蒼也(師古曰躆以足據持也顥顥天也元氣顥汙/故曰顥天其色蒼蒼故曰蒼天躆音㦸○蕭)
(該音義曰躆案字書無足旁豦字猶應是踞字字書踞/蹲也已恕反顥字林曰顥白貌也音昊楚辭昊白顥顥)
(該案爾雅曰春曰蒼天夏曰昊/天今作顥者此古書假借用耳)故夫泥蟠而天飛者應
龍之神也先賤而後貴者龢隋之珍也峕闇而久章者
君子之真也(師古曰時闇/有時而闇也)若廼牙曠清耳於管絃離婁
眇目於豪分(師古曰牙伯牙也曠師曠也/離婁明目者也眇細視也)逢蒙絶技於
弧矢班輸𣙜巧於斧斤(師古曰逢䝉古善射者也班輸/即魯公輸班也一説班魯班也)
(與公輸氏為二人也皆有巧蓺也古樂府云誰能為此/器公輸與魯班𣙜専也一曰競也𣙜音角○蕭該音義)
(曰𣙜巧韋昭曰𣙜猶専也該案音較晉灼音義作㩁/字云劉氏云㩁效也或言極也晉灼曰㩁見也盡也)良
樂軼能於相馭烏獲抗力於千鈞(師古曰良王良也樂/伯樂也軼與逸同相)
(相馬也馭善馭/也烏𫉬壯士也)龢鵲發精於鍼石研桑心計於無垠(孟/康)
(曰研古之善計也桑桑宏羊也師古曰和秦醫和也鵲/扁鵲也研計研也一號計倪亦曰計然垠厓也○蕭該)
(音義曰鍼字林曰鍼/所以縫也之心反)僕亦不任厠技於彼列故宻爾自
娛於斯文(師古曰宻/静也安也)
　
　
　
　
　
　
　
　
　
　
　前漢書巻一百上
　前漢書卷一百上考證
　敘傳○(臣召南/)按南史蕭琛𫝊琛為宣城太守有北
　僧南渡惟齎一瓠蘆中有漢書序傳僧云三輔舊書
　相𫝊以為班固真夲琛固求得之其中多有異今者
　而紙墨甚古文字多如龍舉之例非隸非篆琛甚秘
　之及為江夏太守以書餉鄱陽王範獻於東宫又劉
　之遴傳太子以漢書真夲令之遴與張纘到溉陸襄
　等參校異同之遴錄其異狀數十事其大畧云案古
　夲漢書稱永平十六年五月二十一日己酉郎班固
　上而今夲無上書年月日子又案古夲叙傳號為中
　篇今夲稱為叙傳又今夲叙𫝊載班彪事行而古夲
　云彪自有傳臣按此說可疑後書固傳固自永平中
　始受詔潛精積思二十餘年至建初中始成然則永
　平十六年乃初受詔豈容即表上於朝乎又其父彪
　以建武中為徐令司徒掾望都長自不合列𫝊於前
　書所謂真夲必非實也意者好事之徒所為耶永平
　中何由有紙即此足破其妄漢書自初出即已盛行
　八表天文志闕曹大家且受詔以完其業然則今夲
　漢書確足據矣稱叙傳為中篇有何義乎
楚人謂虎班其子以為號注師古曰子文之子鬭班亦
　為楚令尹○胡三省曰左傳莊三十年申公鬭班殺
　令尹子元而鬭穀於菟為令尹恐班非子文之子
車騎將軍王音聞之以風丞相御史○通鑑考異曰按
　放傳丞相宣御史大夫方進奏放過惡音以正月乙
　巳薨方進以三月丁酉為御史大夫然則風丞相御
　史者疑非音也
危自上起傷不及下故王氏之貴云云○按後書於此
　條問答字句稍有增損如危自上起二句後書倒載
　於王氏擅朝因竊位號之下又方今雄桀帶州城者
　皆無七國世業之資下後書節詩云皇矣上帝四句
　又王命論全文後書但載其目而不述其文也
是故劉氏承堯之祚氏族之世著乎春秋注師古曰謂
　士會歸晉云云○顧炎武曰左氏昭公二十九年傳
　陶唐氏既衰其後有劉累者學擾龍於豢龍氏以事
　孔甲如師古注則又其苖裔也
既誶爾以告象兮○按文選字句間有異同此誶字選
　作訊又上聖寤而後拔兮寤字選作迕又發還師以
　成性兮性字選作命又帀三正而滅周周字選作姬
　又雖移盈然不忒選作雖移易而不忒又皓頤志而
　勿營勿營選作勿傾
潛神黙記恒以年嵗○按文選去此二句又煜霅其間
　者選作霅煜又說難既酋酋字選作遒又漢良受書
　於邳沂沂字選作圻又班輸𣙜巧於斧斤選作摧巧
　注摧竭也
　
　
　
　前漢書卷一百上考證
欽定四庫全書
　前漢書巻一百下
　　漢　　蘭　　臺　　令　　