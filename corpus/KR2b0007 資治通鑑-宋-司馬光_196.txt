
　資治通鑑卷一百九十五　宋　司馬光　撰
　　　　　　　　　　　　　　胡三省　音註
　唐紀十一(起彊圉作噩五月盡上章困敦/凡三年有竒始丁酉終庚子)
　　太宗文武大聖大廣孝皇帝中之上
貞觀十一年(觀古/玩翻)五月壬申魏徴上䟽以為陛下欲善
之志不及於昔時聞過必改少虧於曩日(上時掌翻/少詩沼翻)譴
罰積多威怒㣲厲乃知貴不期驕富不期侈非虚言也
(書周官曰位不期驕禄不期侈孔安國注曰貴不與/驕期而驕自至富不與侈期而侈自至魏徴引之)且
以隋之府庫倉廪户口甲兵之盛考之今日安得擬倫
然隋以富疆動之而危我以寡弱静之而安安危之理
皎然在目昔隋之未亂也自謂必無亂其未亡也自謂
必無亡故賦役無窮征伐不息以至禍將及身而尚未
之寤也夫鑒形莫如止水鑒敗莫如亡國(夫音/扶)伏願取
鑒於隋去奢從約親忠逺佞(去羌吕翻/逺于願翻)以當今之無事
行疇昔之恭儉則盡善盡羙固無得而稱焉夫取之實
難守之甚易陛下能得其所難豈不能保其所易乎(去/羌)
(吕翻逺干願/翻易以豉翻)　六月右僕射虞恭公温彦博薨(射寅謝/翻諡法)
(尊賢敬讓曰恭執事堅/固曰恭執禮御賔曰恭)彦博乆掌機務知無不為上謂
侍臣曰彦博以憂國之故精神耗竭我見其不逮已二
年矣恨不縱其安逸竟夭天年(天於/紹翻)　丁巳上幸明徳
宫(顯慶二年改明徳宫/監為東都苑南面監)　己未詔荆州都督荆王元景
等二十一王所任刺史咸令子孫世襲(令力/丁翻)戊辰又以
功臣長孫無忌等十四人為刺史(長知/两翻)亦令世襲非有
大故無得黜免　己巳徙許王元祥為江王　秋七月
癸未大雨榖洛溢入洛陽宫(按唐六典洛陽都城隋大/業二年詔楊素宇丈愷移)
(故都創造南直伊闕之口北倚邙山之塞東出瀍水之/東西踰澗水之西洛水貫都有河漢之象焉東去故都)
(十八里都城西連禁苑穀􁅅二水㑹于禁苑之間至𤣥/宗開元二十四年以榖洛二水或泛溢疲費人功遂出)
(内庫和雇修三陂以禦之一曰積翠二曰/月陂三曰上陽爾後二水無勞役之患)壊官寺民居
(壊音/怪)溺死者六千餘人(溺奴/狄翻)　魏徴上疏以為文子曰
同言而信信在言前同令而行誠在令外(漢書藝文志/曰太子老子)
(弟子與孔子並/時上時掌翻)自王道休明十有餘年然而徳化未洽
者由待下之情未盡誠信故也今立政致治必委之君
子(治直/吏翻)事有得失或訪之小人其待君子也敬而疎遇
小人也輕而狎狎則言無不盡疎則情不上通夫中智
之人豈無小慧(夫音/扶)然才非經國慮不及逺雖竭力盡
誠猶未免有敗况内懐姦宄其禍豈不深乎(宄音/軌)夫雖
君子不能無小過茍不害於正道斯可略矣既謂之君
子而復疑其不信(復扶/又翻)何異立直木而疑其影之曲乎
陛下誠能慎選君子以禮信用之何憂不治(治直/吏翻)不然
危亡之期未可保也上賜手詔褒羙曰昔晉武帝平吳
之後志意驕怠何曽位極台司不能直諫乃私語子孫
自矜明智(事見八十七卷晉懐帝/永嘉三年語牛倨翻)此不忠之大者也得
公之諫朕知過矣當置之几案以比弦韋(用堇安于/西門豹事)
乙未車駕還洛陽(自明徳宫還洛陽宫/還從宣翻又音如字)詔洛陽宫為水
所毁者少加修繕纔令可居(少詩沼翻下/同令九丁翻)自外衆材給
城中壊廬舍者令百官各上封事極言朕過(上時/掌翻)壬寅
廢明徳宫及飛山宫之𤣥圃院給遭水者　八月甲子
上謂侍臣曰上封事者皆言朕游獵太頻今天下無事
武備不可忘朕時與左右獵于後苑無一事煩民夫亦
何傷(夫音/扶)魏徴曰先王惟恐不聞其過陛下既使之上
封事正得恣其陳述茍其言可取固有益於國若其無
取亦無所損上曰公言是也皆勞而遣之(勞力/到翻)　侍御
史馬周上䟽(上時/掌翻)以為三代及漢厯年多者八百少者
不減四百良以恩結人心人不能忘故也自是以降多
者六十年少者纔二十餘年皆無恩於人本根不固故
也陛下當隆禹湯文武之業為子孫立萬代之基豈得
但持當年而已今之户口不及隋之什一而給役者兄
去弟還道路相繼陛下雖加恩詔使之裁損然營繕不
休民安得息故有司徒行文書曽無事實昔漢之文景
恭儉養民武帝承其豐富之資故能窮奢極欲而不至
於亂曏使髙祖之後即傳武帝漢室安得乆存乎(斯確/論也)
又京師及四方所造乘輿器用及諸王妃主服飾議者
皆不以為儉(乘繩/證翻)夫昧爽丕顯後世猶怠(左傳晉叔向/引讒鼎之銘)
(以為言杜預注曰昧旦早起也丕大也/言夙興以務大顯後世猶懈怠夫音扶)陛下少居民間
知民疾苦尚復如此况皇太子生長深宫不更外事(少/詩)
(照翻復扶又翻長/竹两翻更工衡翻)萬歳之後固聖慮所當憂也臣觀自
古以來百姓愁怨聚為盗賊其國未有不亡者人主雖
欲追改不能復全(復扶又翻下不/復同又音如字)故當修於可修之時
不可悔之於己失之後也盖幽厲嘗笑桀紂矣煬帝亦
笑周齊矣不可使後之笑今如今之笑煬帝也貞觀之
初天下饑歉(觀古玩翻歉苦簟翻穀/梁傳曰一穀不升曰歉)斗米直匹絹而百
姓不怨者知陛下憂念不忘故也今比年豐穰(比毗/至翻)匹
絹得粟十餘斛而百姓怨咨者知陛下不復念之多營
不急之務故也(復扶/又翻)自古以來國之興亡不以蓄積多
少在於百姓苦樂(少詩沼翻/樂音洛)且以近事驗之隋貯洛口
倉而李密因之(貯丁/吕翻)東都積布帛而世充資之西京府
庫亦為國家之用至今未盡夫蓄積固不可無要當人
有餘力然後收之不可强歛以資㓂敵也(夫音扶强其/两翻歛力贍)
(翻/)夫儉以息人陛下已於貞觀之初親所履行在於今
日為之固不難也陛下必欲為乆長之謀不必逺求上
古但如貞觀之初則天下幸甚(觀古/玩翻)陛下寵遇諸王頗
有過厚者(時魏王泰有寵於/帝故周言及之)萬代之後不可不深思也
且魏武帝愛陳思王及文帝即位囚禁諸王但無縲絏
耳(事見漢獻帝紀及魏文帝紀縲力追翻絏息列翻朱/元晦曰縲黒索也絏攣也古者獄以黒索拘攣罪人)
然則武帝愛之適所以苦之也又百姓所以治安(治直/吏翻)
唯在刺史縣令茍選用得人則陛下可以端拱無為今
朝廷唯重内官而輕州縣之選刺史多用武人或京官
不稱職治補外任(朝直遥翻/稱尺證翻)邊逺之處用人更輕所以
百姓未安殆由於此䟽奏上稱善乆之謂侍臣曰刺史
朕當自選縣令宜詔京官已上各舉一人　冬十月癸
丑詔勲戚亡者皆陪葬山陵(唐制凡功臣密戚請陪陵/葬者聼之以文武分為左)
(右兩列若宫人陪葬則陵户為之成墳唐㑹要載昭陵/陪葬者宫嬪公主主壻勲貴及祖父陪陵而子孫從葬)
(者及四夷君長入宿衛而陪/葬者名氏最多用此詔也)　上獵于洛陽苑(唐六典/洛陽苑)
(在都城之西北距北邙西至孝水南帶洛水支渠穀洛/二水㑹于其間東而十七里南面三十九里西面五十)
(里北面二十周廻/一百二十六里)有羣豕突出林中上引弓四發殪四
豕有豕突前及馬鐙(殪壹計翻鐙/都鄧翻鞍鐙)民部尚書唐儉投馬
摶之上拔劎斬豕顧笑曰天䇿長史不見上將撃賊邪
(武徳中帝開天䇿上將府以唐儉為/長史長知两翻將即亮翻邪音耶)何懼之甚對曰漢
髙祖以馬上得之不以馬上治之(漢陸賈諫髙祖/之言治直之翻)陛下
以神武定四方豈復逞雄心於一獸上恱為之罷獵(復/扶)
(乂翻為/于偽翻)尋加光禄大夫　安州都督吳王恪數出畋獵
(數所/角翻)頗損居人侍御史柳範奏彈之丁丑恪坐免官削
户三百上曰長史權萬紀事吾兒不能匡正罪當死柳
範曰房𤣥齡事陛下猶不能止畋獵豈得獨罪萬紀上
大怒拂衣而入乆之獨引範謂曰何面折我(折之/舌翻)對曰
陛下仁明臣不敢不盡愚直(古語有之君仁則臣直又/曰君明則臣直故柳範云)
(然/)上恱　十一月辛卯上幸懐州丙午還洛陽宫　故
荆州都督武士彠女年十四上聞其羙召入後宫為才
人(為武氏亂唐張本彠一虢朝考異曰舊則天木紀崩/時年八十三唐厯焦璐唐  年代記統紀馬總唐年)
(小録聖運圖㑹要皆云八十一唐録政要貞觀十三年/入宫據武氏入宫年十四今從吳兢實録為八十二故)
(置此/年)
十二年春正月乙未禮部尚書王珪奏三品已上遇親
王於路皆降乘非禮(乘繩/證翻)上曰卿輩茍自崇貴輕我諸
子特進魏徴曰諸王位次三公今三品皆九卿八座為
王降乘誠非所宜當(為于/偽翻)上曰人生壽夭難期萬一太
子不幸安知諸王它日不為公輩之主何得輕之(時太/子承)
(乾有足疾魏王㤗有寵太宗此言固/有以泰代承乾之心矣夭于紹翻)對曰自周以來皆
子孫相繼不立兄弟所以絶庶孽之窺窬塞禍亂之源
本(孽魚列翻/塞悉則翻)此為國者所深戒也上乃從珪奏　吏部
尚書髙士亷黄門侍郎韋挺禮部侍郎令狐徳棻中書
侍郎岑文本撰氏族志成上之(令音鈴棻符分翻撰/士免翻上時掌翻)先
是山東人士崔盧李鄭諸族好自矜地望(先悉薦翻/好呼到翻)雖
累葉陵夷茍他族欲與為昏姻(白虎通曰昏者昏時行/禮故曰昏姻者婦人因)
(夫故曰姻賢曰妻/父曰婚婿父曰姻)必多責財幣或捨其鄉里而妄稱名
族或兄弟齊列而更以妻族相陵上惡之(惡烏/路翻)命士亷
等徧責天下譜諜質諸史籍考其真偽辦其昭穆(譜博/古翻)
(諜逹協翻/昭時召翻)第其甲乙褒進忠賢貶退姦逆分為九等士
亷等以黄門侍郎崔民幹為第一上曰漢髙祖與蕭曹
樊灌皆起閭閻布衣卿輩至今推仰以為英賢豈在世
禄乎髙氏偏據山東梁陳僻在江南雖有人物盖何足
言况其子孫才行衰薄(行下孟翻/下徳行同)官爵陵替而猶卬然
以門地自負販鬻松檟依託富貴棄亷忘恥不知世人
何為貴之今三品以上或以徳行或以勲勞或以文學
致位貴顯(行下/孟翻)彼衰世舊門誠何足慕而求與為昏雖
多輸金帛猶為彼所偃蹇我不知其觧何也(解猶/説也)今欲
釐正訛謬捨名取實而卿曹猶以崔民幹為第一是輕
我官爵而徇流俗之情也乃更命刋定專以今朝品秩
為髙下(更工衡翻/朝直遥翻)於是以皇族為首外戚次之降崔民
幹為第三(九等之次皇族為上之上外戚/為上之中崔民幹為上之下)凡二百九十
三姓千六百五十一家頒於天下　二月乙卯車駕西
還(自洛陽西還長安還/從宣翻又音如字)癸亥幸河北觀砥柱(自西還便/道幸河北)
(縣河北縣漢晉属河東郡後魏置河北郡隋廢郡復為/縣属蒲州縣南河中有砥柱山貞觀元年以河北縣度)
(属陜州括地志曰陜州/河北縣本漢大陽縣)　甲子巫州獠反(貞觀元年分/辰州之龍標)
(縣置巫州/獠魯皓翻)䕫州都督齊善行敗之(敗補/邁翻)俘男女三千餘
口　乙丑上祀禹廟丁卯至柳谷觀鹽池(禹都安邑後/人立廟於其)
(地安邑有鹽池則/柳谷亦當在安邑)庚午至蒲州刺史趙元楷課父老服
黄紗單衣迎車駕盛飾廨舍樓觀(廨古隘翻/觀古玩翻)又飼羊百
餘頭魚數百頭以饋貴戚(飼祥/吏翻)上數之曰朕廵省河洛
(數所具翻又所/主翻省悉景翻)凡有所須皆資庫物卿所為乃亡隋之
弊俗也甲戌幸長春宫　戊寅詔曰隋故鷹撃郎將堯
君素雖桀犬吠堯有乖倒戈之志而疾風勁草實表歳
寒之心可贈蒲州刺史仍訪其子孫以聞(將即亮翻堯/君素事始一)
(百八十四卷隋恭帝義寧元年終一百八十六卷髙祖/武徳二年漢鄒陽曰桀之犬可使吠堯武王伐紂前徒)
(倒戈攻其後以/北吠扶廢翻)　閏月庚辰朔日有食之　丁未車駕
至京師　三月辛亥著作佐郎鄧世隆表請集上文章
上曰朕之辭令有益于民者史皆書之足為不朽若為
無益集之何用梁武帝父子陳後主隋煬帝皆有文集
行於世何救於亡為人主患無徳政文章何為遂不許
　丙子以皇孫生宴五品以上於東宫上曰貞觀之前
從朕經營天下𤣥齡之功也貞觀以來繩愆紏繆魏徴
之功也(觀古/玩翻)皆賜之佩刀上謂徴曰朕政事何如往年
對曰威徳所加比貞觀之初則逺矣人恱服則不逮也
上曰逺方畏威慕徳故來服若其不逮何以致之對曰
陛下往以未治為憂故徳義日新今以既治為安故不
逮(治直/吏翻)上曰今所為猶往年也何以異對曰陛下貞觀
之初恐人不諌常導之使言中間恱而從之今則不然
雖勉從之猶有難色所以異也上曰其事可聞歟對曰
陛下昔欲殺元律師孫伏伽以為法不當死陛下賜以
蘭陵公主園直百萬或云賞太厚(蘭陵公主上女也下/嫁竇懐悊上以其園)
(賞孫/代伽)陛下云朕即位以來未有諌者故賞之此導之使
言也司户柳雄妄訴隋資(隋資隋朝所/授官資也)陛下欲誅之納
戴胄之諌而止是恱而從之也近皇甫徳參上書諌修
洛陽宫陛下恚之雖以臣言而罷勉從之也(皇甫徳麥/事見上卷)
(八年上時掌/翻恚于避翻)上曰非公不能及此人苦不自知耳　夏
五月壬申𢎞文館學士永興文懿公虞世南卒(唐六典/𢎞文館)
(學士無員數後漢有東觀魏有崇文館宋元嘉有𤣥史/两館宋泰始至齊永明有總文館梁有士林館北齊有)
(文林館後周有崇文館或典校理或司撰著或兼訓生/徒若今𢎞文館之任也武徳初置修文館武徳末改為)
(𢎞文館永興縣屬鄂州謚法/温柔賢善曰懿卒子恤翻)上哭之慟世南外和柔而
内忠直上嘗稱世南有五絶一徳行(行下/孟翻)二忠直三博
學四文辭五書翰　秋七月癸酉以吏部尚書髙士亷
為右僕射　乙亥吐蕃㓂𢎞州(𢎞恐當作松/吐從暾入聲)　八月霸
州山獠反(按天寳元年招附生羌置静戎郡乾元元年/方置霸州又松州都督府所管党項羈縻州)
(有霸州然當以其酋豪為刺史而此霸州又是/儀鳯二年松州加督三十八州之數獠魯皓翻)燒殺刺
史向邵陵及吏民百餘家　初上遣使者馮徳遐撫慰
吐蕃(吐從暾/入聲)吐蕃聞突厥吐谷渾皆尚公主(厥九勿翻/谷音浴)
遣使隨徳遐入朝(使疏吏翻/朝直遥翻)多齎金寳奉表求婚上未
之許使者還言於贊普棄宗弄讚曰臣初至唐唐待我
甚厚許尚公主㑹吐谷渾王入朝相離間(間古/莫翻)唐禮遂
衰亦不許昏弄讚遂發兵撃吐谷渾吐谷渾不能支遁
千青海之北民畜多為吐蕃所掠吐蕃進破党項白蘭
諸羌帥衆二十餘萬屯松州西境(党底朗翻/帥讀曰率)遣使貢金
帛云來迎公主尋進攻松州敗都督韓威(敗補邁翻/下敗吐同)羌
酋閻州刺史别叢臥施諾州刺史把利歩利並以州叛
歸之(貞觀五年以党項降羌置羈縻州有□州/諾州皆屬松州都督府無閻州酋慈由翻)連兵不
息其大臣諫不聼而自縊者凡八輩(縊于計翻/又于賜翻)壬寅以
吏部尚書侯君集為當彌道行軍大總管甲辰以右領
軍大將軍執失思力為白蘭道左武衛將軍牛進逹為
闊水道左領軍將軍劉簡為洮河道行軍總管督歩騎
五萬撃之(洮土刀翻/騎竒寄翻)吐蕃攻城十餘日進逹為先鋒九
月辛亥掩其不備敗吐蕃于松州城下(宋白曰松州之/地漢魏諸羌居)
(之及晉内附以其地属汶山郡後魏時鄧至王像舒據/之遣使朝貢始置甘松縣後周置龍涸防唐置松州去)
(長安二千二/百五十里)斬首千餘級弄讚懼引兵退遣使謝罪因
復請婚(使疏吏翻/復扶又翻)上許之　甲寅上問侍臣創業與守
成孰難房𤣥齡曰草昧之初(易曰天造草昧王弼注云/造物之始始于冥昧故曰)
(草昧也廣雅草造/也董云草昧微物)與羣雄並起角力而後臣之創業難
矣魏徴曰自古帝王莫不得之於艱難失之於安逸守
成難矣上曰𤣥齡與吾共取天下出百死得一生故知
創業之難徴與吾共安天下常恐驕奢生於富貴禍亂
生於所忽故知守成之難然創業之難既已往矣守成
之難方當與諸公慎之𤣥齡等拜曰陛下及此言四海
之褔也　初突厥頡利既亡北方空虛(厥九勿翻/頡奚結翻)薛延
陀真珠可汗帥其部落建庭于都尉揵山北獨邏水南
(按薛延陀建庭之地在鬱督軍山東南距京師纔三千/里而贏新書曰烏徳揵山左右嗢昆河獨邏河皆屈曲)
(東北流嗢昆在南獨邏在北過回紇牙帳東北五百里/而合流可從刋入聲汗音寒帥讀曰率揵居言翻邏郎)
(佐/翻)勝兵二十萬(勝音/升)立其二子拔酌頡利苾主南北部
(苾翻/必)上以其彊盛恐後難制癸亥拜其二子皆為小可
汗各賜鼓纛(纛徒/到翻)外示優崇實分其勢　冬十月乙亥
巴州獠反(後漢於宕渠北界置漢昌縣後魏於縣置大/谷郡又於郡北置巴州随改為清化郡唐復)
(為巴州獠魯/皓翻下同)　己卯畋于始平(曹魏置始平縣屬扶風/晉分立始平郡後魏復)
(為縣屬扶風隋屬京兆/九域志在府西八十里)乙未還京師　鈞州獠反遣桂
州都督張寳徳討平之　十一月丁未初置左右屯營
飛騎於𤣥武門以諸將軍領之又簡飛騎才力驍健善
騎射者號百騎衣五色袍乘駿馬以虎皮為韀(騎竒寄/翻驍堅)
(堯翻衣於既/翻韀則前翻)凡遊幸則從焉　己巳明州獠反(吳置越/裳縣屬)
(九徳郡以古越裳之地也隋屬驩州/日南郡武徳五年以越裳地置明州)遣交州都督李道
彦討平之　十二月辛巳左武候將軍上官懐仁擊反
獠于壁州(後漢和帝分岩縣之東置宣漢縣梁分宣漢/置始寧縣元魏分始寧縣置諾水縣武徳八)
(年分巴州之始寧/縣置壁州始寧郡)大破之虜男女萬餘口　是歳以給
事中馬周為中書舍人周有機辯中書侍郎岑文本常
稱馬君論事援引事類掦𣙜古今(毛晃曰掦𣙜大舉又/掎也舉而引之也榷)
(訖岳/翻)舉要刪煩㑹文切理一字不可増亦不可減聼之
靡靡令人忘倦　霍王元軌好讀書恭謹自守舉措不
妄為徐州刺史與處士劉𤣥平為布衣交(好呼到翻/處昌吕翻)人
問𤣥平王所長𤣥平曰無長問者怪之𤣥平曰夫人有
所短乃見所長(夫音/扶)至於霍王無所短吾何以稱其長
哉　初西突厥咥利失可汗分其國為十部毎部有酋
長一人(酋慈由翻長知兩翻/可從刋入聲汗音寒)仍各賜一箭謂之十箭又
分左右廂左廂號五咄陸置五大啜居碎葉以東右廂
號五弩失畢置五大俟斤居碎葉以西通謂之十姓(咄/陸)
(五啜號處木昆律啜胡禄屋闕啜攝舍提敦啜突騎施/賀邏施啜䑕尼施處半啜弩失畢五俟斤號阿悉結闕)
(俟斤哥舒闕俟斤拔寒幹暾沙鉢俟斤阿悉結泥孰俟/斤阿舒虚半俟斤碎葉城在焉耆碎葉川出安西西北)
(千里至碎葉杜佑曰碎葉川長千餘里東頭有熱海西/頭有怛邏期城咄當沒翻啜陟劣翻康曰俟渠之切)
咥利失失衆心為其臣統吐屯所襲咥利失兵敗與其
弟歩利設走保焉耆(新書曰焉耆國直京師西七千里/而嬴横六百里縱四百里其國東)
(髙昌西龜兹南尉黎/北烏孫漢舊國也)統吐屯等將立欲谷設為大可汗
㑹統吐屯為人所殺欲谷設兵亦敗咥利失復得故地
(復扶又翻/又音如字)至是西部竟立欲谷設為乙毗咄陸可汗乙
毗咄陸既立與咥利失大戰殺傷甚衆因中分其地自
伊列水以西屬乙咄陸以東屬咥利失(伊列水亦名伊/麗水注詳見後)
　處月處宻與髙昌共攻抜焉耆五城掠男女一千五
百人焚其廬舍而去(為伐髙/昌張本)
十三年春正月乙巳車駕謁獻陵(唐謁陵之制設行宫/距陵十里設坐於齋)
(室設小次於陵所道西南大次於寝西南侍臣次於大/次西南陪位者次又於西南皆東向文官於北武官於)
(南朝集使又於其南皆相地之宜皇帝至行宫即齋室/陵令以玉册進署設御位於陵東南隅西向有岡麓之)
(陔則隨地之宜又設位於寢宫之殿東陛之東南西向/尊坫陳於堂户東南百官行從宗室客使位神道左右)
(寢宫則分方序立大次前其日未明五刻陳黄麾仗于/陵寝三刻行事官及宗室親五等諸親三等以上及客)
(使之當陪者就位皇帝素服乗馬華盖繖扇侍臣騎從/詣小次出次至位再拜又再拜在位者皆再拜又再拜)
(少選太常卿請辭皇帝再拜又再拜奉禮曰奉辭在位/者再拜皇帝還小次乘馬詣大次仗衛列立以俟行百)
(官宗室諸親客使序立次前皇帝歩至寢宮南門仗衛/止乃入由東序進殿陛東南位再拜升自東階北向再)
(拜又再拜入省服玩抆拭帳簀進太牢之饌加珍羞皇/帝出尊所酌酒入三奠爵北向立太祝二人持玉册立)
(于户外東向跪讀皇帝再拜又再拜乃出戸當前北/向立太常卿請辭皇帝再拜出東門還大次宿行宫)丁
未還宫　戊午加左僕射房𤣥齡太子少師𤣥齡自以
居端揆十五年(左右僕射尚書省長官故曰端揆按武/徳九年房𤣥齡為中書令貞觀二年為)
(左僕射至是財十一年未/及十五年也少始照翻)男遺愛尚上女髙陽公主女
為韓王妃(韓王元嘉/髙袓之子)深畏滿盈上表請解機務(上時/掌翻)上
不許𤣥齡固請不已詔斷表乃就職(斷音短丁管翻今/之讓官者奉表三)
(讓不許勑斷來章則閤門不/復受其表即唐制之斷表也)太子欲拜𤣥齡設儀衛待
之𤣥齡不敢謁見而歸時人善其有讓𤣥齡以度支繫
天下利害嘗有闕求其人未得乃自領之(唐制度支郎/中掌天下租)
(賦物産豐約之宜水陸道塗之利歳計所出而支調之/以近及逺與中書門下議定乃奏國之大計所闗也𤣥)
(齡審官求賢未得其人故自領之唐中世/以後宰相多判度支盖昉于此度徒洛翻)　禮部尚書
永寧懿公王珪薨(永寧縣/屬洛州)珪性寛裕自奉飬甚薄於令
三品已上皆立家廟(唐制三品已上/得立廟祭三代)珪通貴已乆獨祭
於寢為法司所劾(劾户槩翻/又戸得翻)上不問命有司為之立廟
以愧之(司為于偽翻/下上為同)　二月庚辰以光禄大夫尉遲敬
徳為鄜州都督(尉紆勿翻/鄜芳無翻)上嘗謂敬徳曰人或言卿反
何也對曰臣反是實臣從陛下征伐四方身經百戰今
之存者皆鋒鏑之餘也天下已定乃更疑臣反乎因解
衣投地出其瘢痍(瘢薄官翻/痍音夷)上為之流涕曰卿復服朕
不疑卿故語卿何更恨邪上又嘗謂敬徳曰朕欲以女
妻卿何如(邪音耶語牛倨/翻妻七細翻)敬徳叩頭謝曰臣妻雖鄙陋
相與共貧賤乆矣臣雖不學聞古人富不易妻此非臣
所願也上乃止　戊戍尚書奏近世掖庭之選(掖音/亦)或
微賤之族禮訓蔑聞(謂由侍兒及/歌舞得進者)或刑戮之家憂怨所
積(謂縁坐沒/入掖庭者)請自今後宫及東宫内職有闕皆選良家
有才行者充(行下/孟翻)以禮聘納其沒宫口及素微賤之人
皆不得補用上從之　上既詔宗室羣臣襲封刺史左
庶子于志寧以為古今事殊恐非乆安之道上䟽争之
(上時掌/翻下同)侍御史馬周亦上䟽以為堯舜之父猶有朱均
之子(朱均謂丹/朱商均也)儻有孩童嗣職萬一驕愚兆庶被其殃
而國家受其敗(孩何開翻/被皮義翻)正欲絶之也則子文之治猶
在(左傳楚闘椒作亂莊王滅若敖氏既而思子文之治/楚國也曰子文無後何以勸善使其孫箴尹克黄復)
(其所治/直吏翻)正欲留之也而欒黶之惡已彰(右傳秦伯問於/士鞅曰晉大夫)
(其誰先亡對曰其欒氏乎欒黶汰虐已甚猶可以免其/在盈乎秦伯曰何故對曰武子之徳在民如周人之思)
(召公焉愛其甘棠况其子乎欒黶死盈之善未及/民武子所施沒矣而黶之怨實彰將於是乎在)與其
毒害於見存之百姓(見賢/遍翻)則寧使割恩於已亡之一臣
明矣然則向所謂愛之者乃適所以傷之也臣謂宜賦
以茅土疇其户邑必有材行隨器授官(行下/孟翻)使其人得
奉大恩而子孫終其褔禄㑹司空趙州刺史長孫無忌
等皆不願之國上表固讓(長知/两翻)稱承恩以來形影相弔
若履春冰(春來冰薄履之/則有陷溺之懼)宗族憂虞如寘湯火緬惟三
代封建盖由力不能制因而利之禮樂節文多非已出
兩漢罷候置守蠲除曩弊深恊事宜(守式/又翻)今因臣等復
有變更(復扶又翻/更工衡翻)恐紊聖朝綱紀(紊音問朝/直遥翻)且後世愚
㓜不肖之嗣或抵冐邦憲自取誅夷(冐莫/北翻)更因延世之
賞致成勦絶之禍良可哀愍(勦子/小翻)願停渙汗之㫖賜其
性命之恩無忌又因子婦長樂公主固請於上(主嫁無/忌子冲)
(樂音/洛)且言臣披荆棘事陛下今海内寧一奈何棄之外
州與遷徙何異上曰割地以封功臣古今通義意欲公
之後嗣輔朕子孫共傳永乆而公等乃復發言怨望朕
豈强公等以茅土邪(復扶又翻强其/两翻邪音耶)庚子詔停世封刺
史　髙昌王麴文泰多遏絶西域朝貢(朝直遥/翻下同)伊吾先
臣西突厥既而内屬(事見一百九十三/卷四年厥九勿翻)文泰與西突厥
共擊之上下書切責(下遐/嫁翻)徴其大臣阿史那矩欲與議
事文泰不遣遣其長史麴雍來謝罪(長知/兩翻)頡利之亡也
(見一百九十/三卷四年)中國人在突厥者或奔髙昌詔文泰歸之
文泰蔽匿不遣又與西突厥共擊破焉耆焉耆訴之(掠/焉)
(耆見上卷六/年又見上年)上遣虞部郎中李道裕往問狀(虞部郎掌/京城街巷)
(種植山澤苑囿草木薪炭/供頓田獵之事屬工部)且謂其使者曰髙昌數年以
來朝貢脱略無藩臣禮所置官號皆凖天朝築城掘溝
預備攻討我使者至彼文泰語之云鷹飛于天雉伏于
蒿猫遊于堂䑕噍于宂(使疏吏翻語牛/倨翻噍而笑翻)各得其所豈不
能自生邪又遣使謂薛延陀曰既為可汗則與天子匹
敵何為拜其使者事人無禮又聞鄰國為惡(使疏吏翻/下同間古)
(莧/翻)不誅善何以勸明年當發兵擊汝三月薛延陀可汗
遣使上言奴受恩思報請發所部為軍導以擊髙昌(可/從)
(刋入聲汗音/寒上時掌翻)上遣民部尚書唐儉右領軍大將軍執失
思力齎繒帛賜薛延陀與謀進取(繒慈/陵翻)　夏四月戊寅
上幸九成宫初突厥突利可汗之弟結社率從突利入
朝(厥九勿翻可從刋入/聲汗音寒朝直遥翻)厯位中郎將(將即/亮翻)居家無頼怨
突利斥之乃誣告其謀反上由是薄之乆不進秩結社
率隂結故部落得四十餘人謀因晉王治四鼓出官開
門辟仗(辟毗/亦翻)馳入宫門直指御帳可有大功甲申擁突
利之子賀邏鶻夜伏于宫外(邏郎佐翻/鶻户骨翻)㑹大風晉王未
出結社率恐曉遂犯行宫踰四重幕弓矢亂發衛士死
者數十人折衝孫武開等帥衆奮擊(重直龍翻折之舌/翻折衝折衝都尉)
(也帥讀/曰率)乆之乃退馳入御廐盗馬二十餘匹北走度渭
欲奔其部落追獲斬之原賀邏鶻投于嶺表　庚寅遣
武候將軍上官懐仁擊巴壁洋集四州反獠平之(洋音/祥獠)
(魯皓/翻)虜男女六千餘口　五月旱甲寅詔五品以上上
封事(上封時掌/翻下同)魏徴上䟽以為陛下志業比貞觀之初
漸不克終者凡十條(觀古/玩翻)其間一條以為頃年以來輕
用民力乃云百姓無事則驕逸勞役則易使(易以/豉翻)自古
未有因百姓逸而敗勞而安者也此恐非興邦之至言
上深加奬歎云已列諸屏障朝夕聸仰并録付史官仍
賜徴黄金十斤廐馬二匹　六月渝州人侯𢎞仁自牂
柯開道經西趙出邕州以通交桂(東謝蠻西接牂柯蠻/南接西趙蠻牂柯之)
(别帥曰羅殿今廣西買馬路自桂州至邕州横山寨二/十餘程自横山至杞國二十二程又至羅殿十程此即)
(候𢎞仁所通者也邕州漢欝林郡領方縣地晉分欝林/置晉興郡隋廢晉興為宣化縣屬欝林郡唐武徳四年)
(置南晉州貞觀六年改邕/州朗寧郡牂柯音臧哥)蠻俚降者二萬八千餘户(俚/音)
(里降户/江翻)　丙申立皇弟元嬰為滕王　自結社率之反
言事者多云突厥留河南不便(河南謂北河之南漢衛/青擊匈奴所収河南地)
(是也厥/九勿翻)秋七月庚戍詔右武候大將軍化州都督懐化
郡王李思摩為乙彌泥孰俟利苾可汗賜之鼓纛(俟渠/之翻)
(苾毗必翻/纛徒到翻)突厥及胡在諸州安置者並令度河還其舊
部俾世作藩屏(屏必/郢翻)長保邊塞突厥咸憚薛延陀不肯
出塞上遣司農卿郭嗣本賜薛延陀璽書(璽斯/氏翻)言頡利
既敗(頡奚/結翻)其部落咸來歸化我略其舊過嘉其後善待
其逹官皆如吾百寮部落皆如吾百姓中國貴尚禮義
不滅人國前破突厥止為頡利一人為百姓害(止為于/偽翻)
實不貪其土地利其人畜恒欲更立可汗(恒户登/翻下同)故置
所降部落於河南任其畜牧今户口蕃滋(蕃扶/元翻)吾心甚
喜既許立之不可失信秋中將遣突厥度河復其故國
爾薛延陀受册在前(延陀受册見一百/九十三卷二年)突厥受册在後
後者為小前者為大爾在磧北突厥在磧南各守土疆
鎮撫部落其踰分故相抄掠(磧七迹翻分扶/問翻抄楚交翻)我則發兵
各問其罪薛延陀奉詔於是遣思摩帥所部建牙於河
北(河北則大磧之/南帥讀曰率)上御齊政殿餞之思摩涕泣奉觴上
壽曰奴等破亡之餘分為灰壤(上壽時掌翻/分扶問翻)陛下存其
骸骨復立為可汗(復扶又翻下復下同/可從刋入聲汗音寒)願萬世子孫恒
事陛下(恒户/登翻)又遣禮部尚書趙郡王孝恭等齎册書就
其種落築壇於河上而立之(種章/勇翻)上謂侍臣曰中國根
榦也四夷枝葉也割根榦以奉枝葉木安得滋榮朕不
用魏徴言㡬致狼狽(謂結社率之變也魏徵言/見上卷四年㡬居希翻)又以左
屯衛將軍阿史那忠為左賢王左武衛將軍阿失那泥
孰為右賢王忠蘇尼失之子也(蘓尼失見一百/九十三卷四年)上遇之
甚厚妻以宗女(妻七/細翻)及出塞懐慕中國見使者必泣涕
請入待詔許之　八月辛未朔日有食之　詔以身體
髮膚不敢毁傷(引孝經孔/子之言)比來訴訟者或自毁耳目(比/毗)
(至/翻)自今有犯先笞四十然後依法(依法處斷其/所訴之事也)　冬十
月甲申車駕還京師(自九成/宫還也)　十一月辛亥以侍中楊
師道為中書令　戊辰尚書左丞劉洎為黄門侍郎叅
知政事(洎其/冀翻)　上猶冀髙昌王文泰悔過復下璽書示
以禍褔徴之入朝(下遐嫁翻璽所氏/翻朝直遥翻下同)文泰竟稱疾不至
十二月壬申遣交河行軍大總管吏部尚書侯君集副
總管兼左屯衛大將軍薛萬均等將兵擊之(將即/亮翻)　乙
亥立皇子褔為趙王　己丑吐谷渾王諾曷鉢來朝以
宗女為𢎞化公主妻之(妻七/細翻)　壬辰上畋于咸陽(咸陽/秦都)
(漢為渭城縣屬右扶風晉廢縣後魏置咸陽郡隋廢武/徳元年分涇陽始平置咸陽縣屬京兆九域志在府西)
(四十/里)癸巳還宫　太子承乾頗以遊畋廢學右庶子張
𤣥素諌不聼　是歲天下州府凡三百五十八縣一千
五百一十一　太史令傳奕精究術數之書而終不之
信遇病不呼醫餌藥有僧自西域來善呪術能令人立
死復呪之使蘇上擇飛騎中壯者試之皆如其言(呪職/救翻)
(復扶又翻/騎竒寄翻)以告奕奕曰此邪術也臣聞邪不干正請使
呪臣必不能行上命僧呪奕奕初無所覺須㬰僧忽僵
仆若為物所擊遂不復蘇(僵居良翻/復扶又翻)又有婆羅門僧(天/竺)
(漢身毒國也或曰/摩伽陀曰婆羅門)言得佛齒所擊前無堅物長安士女
輻湊如市奕時臥疾謂其子曰吾聞有金剛石性至堅
物莫能傷唯羚羊角能破之(杜佑曰扶南國出金剛石/可以刻玉狀如紫石英其)
(所生乃在百丈水底盤石上始如鍾乳人取之竟日乃/出以鐵鎚之而不傷鐡乃自損以羚羊角扣之漼然冰)
(泮陶𢎞景曰羚羊今出建平宜都蠻中及西域多两角/一角者為勝角甚多節感蹙員繞陳藏器餘曰羚羊有)
(神夜宿以角掛樹/不著地羚音零)汝往試焉其子往見佛齒出角叩之
應手而碎觀者乃止奕臨終戒其子無得學佛書時年
八十五又集魏晉以來駁佛教者為髙識傳十卷行於
世(駁北角翻/傳直戀翻)　西突厥咥利失可汗之臣俟利發與乙
毗咄陸可汗通謀作亂咥利失窮蹙逃奔鏺汗而死(新/書)
(曰寧逺者本拔汗那或曰鏺汗元魏所謂破洛那居西/鞬城在真珠河之北去京師八千里厥九勿翻咥徒結)
(翻又丑栗翻可從刋入聲汗音寒/俟渠之翻咄當沒翻鏺普活翻)弩失畢部落迎其弟
子薄布特勒立之是為乙毗沙鉢羅葉䕶可汗沙鉢羅
葉䕶既立建庭於雖合水北謂之南庭自龜茲鄯善且
末吐火羅焉耆石史何穆康等國皆附之(龜茲一曰丘/茲一曰屈茲)
(東距京師七千里而贏自于闐東關東行入大流沙行/千里至故折摩䭾那古且末也又千里至故納縳波古)
(樓蘭也吐火羅或曰吐豁羅曰覩貨羅元魏謂之吐呼/羅居葱嶺烏滸河之南古大夏也石國或曰柘支曰柘)
(折曰赭時漢大宛北鄙也去京師九千里東北距西突/厥王姓石治柘折城故康居小王窳匿城也史或曰佉)
(沙曰羯霜那居獨莫水南康居小王蘇□城故地南四/百里抵吐火羅何或曰屈霜彌伽曰貴霜匿即康居小)
(王附墨城故地新書康漢康居也枝庶分王曰安曰曹/曰米曰何曰火尋曰戊地曰史世謂九姓意者穆亦康)
(國枝庶歟龜茲音丘慈/鄯時戰翻且子余翻)咄陸建牙於鏃曷山西謂之北
庭(舊書自焉耆西北七日行至其南庭/又正北八日行至其北庭鏃作木翻)自厥越失拔悉
彌駁馬結骨火燖觸水昆等國皆附之(拔悉彌蓋即拔/悉宻在葛邏禄)
(之西駁馬或曰弊刺曰遏邏支直突厥之北距京師萬/四千里北極于海以馬耕田雖畜馬而不乘資湩酪以)
(食馬色皆駁故以名國結骨古堅昆國也當伊吾西焉/耆北白山之旁堅昆後語訛為結骨稍號紇骨亦曰紇)
(扢斯又曰黠戞斯火燖或為貨利習彌曰過利居烏滸/水之陽西南與波斯接西北抵突厥駁北角翻燖徐塩)
(翻/)以伊列水為境(伊列漢時西域故國在康居北陳湯/與甘延壽謀郅支曰北擊伊列西取)
(安息此其證也咄考異曰沙鉢羅葉䕶傳云東以伊列/河為界按乙毗  陸傳云自伊列河以西屬咄陸以東)
(屬咥利失沙鉢羅葉䕶既因咥利失之地應云西以/伊列河為界今未知二傳孰誤故但云伊列水為境)
十四年春正月甲寅上幸魏王泰第赦雍州長安繫囚
大辟以下免延康里今年租賦賜泰府僚屬及同里老
人有差(魏王泰第在長安城中延康里按雍州二赤縣/長安萬年皆治長安城中今止赦長安囚盖延)
(康里屬長安縣管雍/於用翻辟毗亦翻)　二月丁丑上幸國子監觀釋奠
(按唐國子監在安上門西唐制仲春仲秋釋奠于/文宣王皆以上丁上戊以祭酒司業博士三獻)命祭
酒孔頴逹講孝經賜祭酒以下至諸生髙第帛有差(周/官)
(有師氏保氏漢始置祭酒博士晉始立國子學/唐國子祭酒從三品掌那國儒學訓導之政令)是時上
大徴天下名儒為學官數幸國子監使之講論學生能
明一大經已上皆得補官(唐取士以禮記春秋左氏傳/為大經詩儀禮周禮為中經)
(易尚書春秋公羊傳榖梁傳為/小經數所角翻已上時掌翻)増築學舍千二百間増
學生滿二千二百六十員自屯營飛騎亦給博士使授
以經有能通經者聼得貢舉於是四方學者雲集京師
乃至髙麗百濟新羅髙昌吐蕃諸酋長亦遣子弟請入
國學升講筵者至八千餘人(騎竒寄翻麗力知翻酋慈/由翻長知兩翻吐從暾入)
(聲十考異曰舊傳云/八  餘人今從新書)上以師說多門章句繁雜命孔頴
逹與諸儒撰定五經䟽謂之正義令學者習之(五經正/義今行)
(於世撰士免翻䟽/所去翻令力丁翻)　壬午上行幸驪山温湯(驪力/知翻)辛卯
還宫　乙未詔求近世名儒梁皇甫侃禇仲都周熊安
生沈重陳沈文阿周𢎞正張譏隋何妥劉炫等子孫以
聞當加引擢(妥吐火翻/炫熒絹翻)　三月竇州道行軍總管党仁
𢎞擊羅竇反獠破之俘七千餘口(獠魯/皓翻)　辛丑流鬼國
遣使入貢去京師萬五千里濵於北海南鄰靺鞨(流鬼/國直)
(黒水靺鞨東北少海之北三面阻海南與莫曳靺鞨鄰/東南航海十五日行乃至人依島嶼散居多沮澤初附)
(百濟後附新羅東夷也杜佑曰流鬼國/在北海之北使疏吏翻靺音末鞨音曷)未嘗通中國重
三譯而來(重直/龍翻)上以其使者佘志為騎都尉(孫愐曰佘/視遮翻姓)
(也/)　丙辰置寧朔大使以䕶突厥(厥九/勿翻)　夏五月壬寅
徙燕王靈䕫為魯王(燕因/肩翻)　上將幸洛陽命將作大匠
閻立徳行清暑之地(行下/孟翻)秋八月庚午作襄城宫於汝
州西山(秦置將作掌營繕宫室厯代不改漢景帝置將/作大匠唐從三品掌供邦國修造土木工匠之)
(政令新志貞觀中置清暑宫于汝州/臨汝縣鳴臯山南按汝水睨廣成澤)立徳立本之兄也
(閻立本髙/宗朝為相)　髙昌王文泰聞唐兵起謂其國人曰唐去
我七千里沙磧居其二千里地無水草寒風如刀熱風
如燒安能致大軍乎往吾入朝(入朝見一百九十三卷/四年磧七迹翻朝直遥)
(翻/)見秦隴之北城邑蕭條非復有隋之北(復扶/又翻)今來伐
我發兵多則糧運不給三萬已下吾力能制之當以逸
待勞坐收其弊若頓兵城下不過二十日食盡必走然
後從而虜之何足憂也及聞唐兵臨磧口憂懼不知所
為發疾卒(卒子/恤翻)子智盛立軍至柳谷(新志西州交河縣/北行二百一十里)
(至柳/谷渡)詗者言文泰刻日將葬(詗休正翻/又古迥翻)國人咸集於彼
諸將請襲之(將即亮/翻下同)候君集曰不可天子以髙昌無禮
故使吾討之今襲人於墟墓之間非問罪之師也於是
鼓行而進至田城(按考異曰實録作田地城今從舊傳/  田城即田地城也麴嘉之王髙昌)
(也置田地太守封其二子一為交河公一為田地公新/書曰田地城即漢戊已校尉所治地宋白曰西州髙昌)
(縣本晉田地縣之地輿地志云晉咸和/二年置髙昌郡立田地縣唐改髙昌縣)諭之不下詰朝
攻之(詰去/吉翻)及午而克虜男女七千餘口以中郎將辛獠
兒為前鋒夜趨其都城(將即亮翻獠魯/皓翻趨七喻翻)髙昌逆戰而敗
大軍繼至抵其城下智盛致書於君集曰得罪於天子
者先王也天罰所加身已物故智盛襲位未㡬惟尚書
憐察(㡬居/豈翻)君集報曰茍能悔過當束手軍門智盛猶不
出君集命填塹攻之飛石雨下城中人皆室處(塹七艷/翻處昌)
(吕/翻)又為巢車髙十丈俯瞰城中(左傳楚子登巢車以望/晉軍釋文云兵車髙如)
(巢以望敵也杜預曰車上施櫓杜/佑説見前巢居傲翻瞰苦濫翻)有行人及飛石所中
皆唱言之先是文泰與西突厥可汗相結(中竹仲翻先/悉薦翻厥九)
(勿翻可從刋入聲汗音寒歲考異曰舊傳云/與欲谷設約按欲谷設去  已敗死今不取)約有急相
助可汗遣其葉䕶屯可汗浮圖城(葉䕶突厥逹官也為/大臣之首自交河城)
(至浮圖城三/百七十里)為文泰聲援及君集至可汗懼而西走千
餘里葉䕶以城降智盛窮蹙癸酉開門出降(髙昌自麴/嘉有國傳)
(九世一百三十四/年而亡降户江翻)君集分兵略地下其二十二城户八
千四十六口一萬七千七百(三考異曰舊傳户八千口/  萬七千七百今從實録)
地東西八百里南北五百里上欲以髙昌為州縣魏徴
諌曰陛下初即位文㤗夫婦首來朝(文泰入朝/見四年)其後稍
驕倨故王誅加之罪止文泰可矣宜撫其百姓存其社
稷復立其子則威徳被於遐荒四夷皆恱服矣(復扶又/翻被皮)
(義/翻)今若利其土地以為州縣則常須千餘人鎮守數年
一易往來死者什有三四供辦衣資違離親戚(離力/智翻)十
年之後隴右虚耗矣陛下終不得髙昌撮粟尺帛以佐
中國所謂散有用以事無用臣未見其可上不從九月
以其地為西州以可汗浮圖城為庭州(西州治髙昌縣/漢車師前王庭)
(也庭州治金滿縣漢車師後王庭/也宋白曰二州相去四百五十里)各置屬縣乙卯置安
西都䕶府於交河城留兵鎮之君集虜髙昌王智盛及
其羣臣豪傑而還(還從宣翻/又如字)於是唐地東極于海西至
焉耆南盡林邑北抵大漠皆為州縣凡東西九千五百
一十里南北一萬九百一十八里侯君集之討髙昌也
遣使約焉耆與之合勢(使疏/吏翻)焉耆喜聼命及髙昌破焉
耆王詣軍門謁見君集且言焉耆三城先為髙昌所奪
君集奏并髙昌所掠焉耆民悉歸之(髙昌掠焉/耆見六年)　冬十
月甲戌荆王元景等復表請封禪(復扶/又翻)上不許　初陳
倉折衝都尉魯寧坐事繫獄自恃髙班慢罵陳倉尉尉
氏劉仁軌(陳倉縣屬岐州唐制畿縣尉正九品下/上縣尉從九品上中下縣從九品下)仁軌
杖殺之州司以聞上怒命斬之猶不解曰何物縣尉敢
殺吾折衝命追至長安面詰之仁軌曰魯寧對臣百姓
辱臣如此臣實忿而殺之辭色自若魏徴侍側曰陛下
知隋之所以亡乎上曰何也徴曰隋末百姓彊而陵官
吏如魯寧之比是也(魯寧官為折衝/本陳倉百姓)上恱擢仁軌為櫟
陽丞(漢髙皇帝葬太上皇于櫟陽北原號萬年陵改櫟/陽為萬年縣至隋猶因之唐都長安改隋大興縣)
(曰萬年而舊萬年縣復曰櫟陽/屬京兆唐畿縣丞正八品下)上將幸同州校獵仁軌
上言(上時/掌翻)今秋大稔民收穫者什纔一二使之供承獵
事治道葺橋動費一二萬功實妨農事願少留鑾輿旬
日俟其畢務則公私俱濟上賜璽書嘉納之(治直之翻/少詩沼翻)
(璽斯/氏翻)尋遷新安令(唐初置新安郡貞觀元年廢郡為縣/屬洛州唐制畿縣令正六品下上縣)
(從六品上中縣正七/品上下縣從七品下)閏月乙未行幸同州庚戌還宫
丙辰吐蕃贊普遣其相禄東贊獻金五千兩及珍玩數
百以請昏(相息/亮翻)上許以文成公主妻之(文成公主宗女/也妻七細翻)
　十一月甲子朔冬至上祀南郊時戊寅厯以癸亥為
朔(行戊寅厯見一百八/十七卷武徳三年)宣義郎李淳風表稱古厯分日
起於子半今歲甲子朔旦冬至而故太史令傅仁均減
餘稍多子初為朔遂差三刻用乖天正請更加考定衆
議以仁均定朔㣲差淳風推校精密請如淳風議從之
　丁卯禮官奏請加髙袓父母服齊衰五月嫡子婦服
朞嫂叔弟妻夫兄舅皆服小功從之(按新志髙袓作曽/祖舊服齊衰三月)
(嫡子婦舊服大功衆子婦舊服小功今加衆子婦服大/功而嫂叔弟妻夫兄舅舊服緦者皆加服小功齊音咨)
(衰土/回翻)　丙子百官復表請封禪(復扶/又翻)詔許之更命諸儒
詳定儀注以太常卿韋挺等為封禪使(使疏/吏翻)　司門員
外郎韋元方給給使過所稽緩(唐司門郎掌天下諸門/諸闗出入往來之籍凡)
(天下之闗二十有六所以限内外隔華夷設險作固閑/邪正禁者也凡度闗者先經刑部司門請過所給使禁)
(中給使令者宦官也唐内給使無常員/凡無官品者號内給使屬宫闈署令)給使奏之上怒
出元方為華隂令(華隂縣屬華/州華户化翻)魏徴諌曰帝王震怒不
可妄發前為給使遂夜出敕書(為于/偽翻)事如軍機誰不驚
駭况宦者之徒古來難飬輕為言語易生患害獨行逺
使深非事宜漸不可長(易以豉翻使䟽/吏翻長知兩翻)所宜深慎上納
其言　尚書左丞韋悰句司農木橦價貴於民間(悰藏/宗翻)
(句古候翻橦諸容翻木一截也唐式柴方三尺五寸為/一橦按通典韋棕句司農木橦七十價百姓四十價奏)
(其隐/沒)奏其隐沒上召大理卿孫伏伽書司農罪(伽求/迦翻)伏
伽曰司農無罪上怪問其故對曰只為官橦貴所以私
橦賤(為于/偽翻)向使官橦賤私橦無由賤矣但見司農識大
體不知其過也上悟屢稱其善顧謂韋悰曰卿識用不
逮伏伽逺矣　十二月丁酉侯君集獻俘于觀徳殿(觀/徳)
(殿射殿也閣本太極宫/圖射殿在宜春門北)行飲至禮大酺三日(酺薄/乎翻)尋以
智盛為左武衛將軍金城郡公上得髙昌樂工以付太
常増九部樂為十部(唐六典曰凡大宴㑹則設十部之/伎於庭以備華夷一曰宴樂伎有)
(景雲樂之舞慶善樂之舞破陳樂之舞承天樂之舞二/曰清樂伎三曰西涼伎四曰天竺伎五曰髙麗伎六曰)
(龜茲伎七曰安國伎八曰䟽勒/伎九曰髙昌伎十曰康國伎)君集之破髙昌也私取
其珍寳將士知之(將即/亮翻)競為盗竊君集不能禁為有司
所劾詔下君集等獄(劾户槩翻又户/得翻下遐嫁翻)中書侍郎岑文本
上疏(上時/掌翻)以為髙昌昏迷陛下命君集等討而克之不
踰旬日並付大理雖君集等自掛網羅恐海内之人疑
陛下唯録其過而遺其功也臣聞命將出師主於克敵
(將即/亮翻)茍能克敵雖貪可賞若其敗績雖亷可誅是以漢
之李廣利陳湯晉之王濬隋之韓擒虎皆負罪譴人主
以其有功咸受封賞(李廣利事見二十卷漢武帝太初/四年陳湯事見二十九卷漢元帝)
(竟寧元年王濬事見八十一卷晉武帝太康元年/韓擒虎事見一百七十七卷隋文帝開皇九年)由是
觀之將帥之臣亷慎者寡貪求者衆(帥所/類翻)是以黄石公
軍勢曰使智使勇使貪使愚故智者樂立其功勇者好
行其志貪者急趍其利愚者不計其死伏願録其㣲勞
忘其大過使君集重升朝列(樂音洛好呼到翻趍七喻/翻重直龍翻朝直遥翻)
復備驅馳(復扶又翻/又音如字)雖非清貞之臣猶得貪愚之將(將/即)
(亮/翻)斯則陛下雖屈法而徳彌顯君集等雖蒙宥而過更
彰矣上乃釋之又有告薛萬均私通髙昌婦女者萬均
不服内出髙昌婦女付大理與萬均對辯魏徴諌曰臣
聞君使臣以禮臣事君以忠(論語載孔子答/魯定公之言)今遣大將
軍與亡國婦女對辯帷箔之私實則所得者輕虚則所
失者重昔秦穆飲盗馬之士(秦穆公亡馬岐下野人得/而共食之者三百人吏逐)
(得欲法之公曰君子不以畜害人吾聞食馬肉不飲酒/者傷人乃飲之酒其後穆公伐晉三百人者聞穆公為)
(晉所圍椎鋒爭死以報食馬之徳/於是穆公獲晉侯以歸飲於禁翻)楚莊赦絶纓之罪(說/苑)
(楚莊王賜羣臣酒日暮酒酣燭滅有引羙人之衣者羙/人援絶其冠纓告王趣火來上視絶纓者王曰賜人酒)
(使醉失禮奈何欲顯婦人之節而辱士乎乃命左右曰/今日與寡人飲不絶冠纓者不歡羣臣皆絶去其纓而)
(上火盡歡而罷後晉與楚戰有一臣常在前五合五/獲首却敵卒勝之莊王怪問乃夜絶纓者報王也)况
陛下道髙堯舜而曽二君之不逮乎上遽釋之侯君集
馬病蚛顙行軍總管趙元楷親以指霑其膿而齅之(蚛/直)
(衆翻蟲食曰/蚛齅許救翻)御史劾奏其諂左遷栝州刺史(永嘉郡隋/開皇九年)
(置處州十三年改曰栝/州劾户槩翻又户得翻)髙昌之平也諸將皆即受賞行
軍總管阿史那社爾以無勑㫖獨不受及别勑既下(下/遐)
(嫁/翻)乃受之所取唯老弱故弊而已上嘉其亷慎以髙昌
所得寳刀及雜綵千叚賜之　癸卯上獵於樊川(酈道/元曰)
(樊川在漢杜縣亦曰樊鄉漢髙袓至櫟陽以樊噲灌廢/丘功最賜食邑於此鄉因名樊川程大昌曰樊川一名)
(御宿川在萬年/縣南三十五里)乙巳還宫　魏徴上䟽以為在朝羣臣
當樞機之寄者任之雖重信之未篤(上時掌翻/朝直遥翻)是以人
或自疑心懐茍且陛下寛於大事急於小罪臨時責怒
未免愛憎夫委大臣以大體責小臣以小事(夫音/扶)為治
之道也今委之以職則重大臣而輕小臣至於有事則
信小臣而疑大臣信其所輕疑其所重將求致治其可
得乎(治直/吏翻)若任以大官求其細過刀筆之吏順㫖成風
舞文弄法曲成其罪自陳也則以為心不伏辜不言也
則以為所犯皆實進退維谷莫能自明(詩桑柔曰進退/維谷註谷窮也)
則茍求免禍矯偽成俗矣上納之　上謂侍臣曰朕雖
平定天下其守之甚難魏徴對曰臣聞戰勝易守勝難
(易以/豉翻)陛下之及此言宗廟社稷之褔也　上聞右庶子
張𤣥素在東宫數諌爭(數所角翻/爭讀曰諍)擢為銀青光禄大夫
行左庶子太子嘗於宫中擊鼓𤣥素叩閤切諌太子出
其鼓對𤣥素毁之太子乆不出見官屬𤣥素諌曰朝廷
選俊賢以輔至徳今動經時月不見宫臣將何以裨益
萬一且宫中唯有婦人不知有能如樊姬者乎(樊姬楚/莊王姬)
(也莊王好畋樊姬為不食禽獸之肉鄙笑虞/丘子虞丘子愧之進孫叔敖為相莊王以覇)太子不聼
𤣥素少為刑部令史(少詩/照翻)上嘗對朝臣問之曰(朝直/遥翻)卿
在隋何官對曰縣尉又問未為尉時何官對曰流外(按/隋)
(之視品即唐之流外銓也宋白曰唐制吏部郎中一人/掌考天下之文吏班秩階品一人掌小銓亦分九品通)
(謂之行署以其在九流之外故謂之流外銓亦謂之/小選杜佑曰宋齊流外自諸衛録事及五省令史始)又
問何曹𤣥素耻之出閣殆不能歩色如死灰諌議大夫
褚遂良上䟽(上時/掌翻)以為君能禮其臣乃能盡其力𤣥素
雖出寒㣲陛下重其才擢至三品翼贊皇儲豈可復對
羣臣窮其門户(復扶/又翻)棄宿昔之恩成一朝之耻使之鬰
結于懐何以責其伏節死義乎上曰朕亦悔此問卿䟽
深㑹我心遂良亮之子也(褚亮始事薛舉武徳/中為文學館學士)孫伏伽
與𤣥素在隋皆為令史伏伽或於廣坐自陳往事一無
所隐(史言孫伏伽識度過於張/𤣥素伽求迦翻坐徂臥翻)　戴州刺史賈崇以所
部有犯十惡者(十惡之條一曰謀反二曰謀大逆三曰/謀叛四曰謀惡逆五曰不道六曰大不)
(敬七曰不孝八曰不睦/九曰不義十曰内亂)御史劾之(劾户槩翻又/户得翻下同)上曰昔
唐虞大聖貴為天子不能化其子况崇為刺史獨能使
其民比屋為善乎(比毗必翻/又毗至翻)若坐是貶黜則州縣互相
掩蔽縱捨罪人自今諸州有犯十惡者勿劾刺史但令
明加紏察如法施罪庶以肅清姦惡耳　上自臨治兵
(治直/之翻)以部陳不整命大將軍張士貴杖中郎將等怒其
杖輕下士貴吏(陳讀曰陣下遐嫁翻/下同郎將即亮翻)魏徴諌曰將軍之
職為國爪牙使之執杖已非後法况以杖輕下吏乎上
亟釋之　言事者多請上親覽表奏以防壅蔽上以問
魏徴對曰斯人不知大體必使陛下一一親之豈惟朝
堂(朝直/遥翻)州縣之事亦當親之矣
　
　
　
　
　
　
　
　
　
　
　
　
　
　
　
　資治通鑑卷一百九十五
