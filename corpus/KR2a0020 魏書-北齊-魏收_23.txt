卷十九下
　　齊　　　　魏　　　　　收　　　　撰
　列傳第七下
　　景穆十二王
　　南安王　城陽王　章武王　樂陵王　安定王
南安王楨皇興二年封加征南大將軍中都大官尋遷
内都大官髙祖即位除涼州鎭都大將尋以綏撫有能
加都督西戎諸軍事征西大將軍領護西域校尉儀同
三司涼州刺史徴為内都大官出為使持節侍中本將
軍開府長安鎭都大將雍州刺史楨性忠謹事母以孝
聞賜帛千匹以襃之徴赴講武髙祖引見於皇信堂戒
之曰翁孝行著於私庭令問彰於邦國每欽忠懿思一
言展故因講武逺徴赴闕仰戀仁慈情在未已但長安
鎮年饑民儉理須綏撫不容久留翁今還州其勤隠恤
無令境内有飢餒之民翁既國之懿親終無貧賤之慮
所宜慎者畧有三事一者恃親驕矜違禮僭度二者傲
慢貪奢不恤政事三者飲酒遊逸不擇交友三者不去
患禍將生但能慎此足以全身逺害光國榮家終始之
德成矣而楨不能遵奉後乃聚斂肆情文明太后髙祖
並臨皇信堂引見王公太后令曰汝隂王天賜南安王
楨不順法度黷貨聚斂依犯論坐將至不測卿等為當
存親以毁令為欲滅親以明法羣臣咸以二王託體先
皇宜蒙矜恕太后不答髙祖乃詔曰南安王楨以懿戚
之貴作鎮闗右不能潔已奉公助宣皇度方肆貪欲殖
貨私庭放縱姦囚壅絶訴訟貨遺諸使邀求虚稱二三
之狀皆犯刑書昔魏武翦髪以齊衆叔向戮弟以明法
克己忍親以率天下夫豈不懷有為而然耳今者所犯
事重疇日循古推刑實在難恕皇太后天慈寛篤恩矜
國屬每一尋惟髙宗孔懷之近發言哽塞悲慟于懷且
以南安王孝養之名聞於内外特一原恕削除封爵以
庶人歸第禁錮終身後髙祖南伐楨從至洛及議遷都
首從大計髙祖甚悦楨母劉太妃薨髙祖親幸臨慰及
葬贈布帛綵五百段又以楨議定遷都復封南安王食
邑一千户出為鎮北大將軍相州刺史髙祖餞楨於華
林都亭詔曰從祖南安既之蕃任將曠違千里豫懷惘
戀然今者之集雖曰分岐實為曲宴並可賦詩申意射
者可以觀德不能賦詩者可聽射也當使武士彎弓文
人下筆髙祖送楨於階下流涕而别太和二十年五月
至鄴入治日暴風大雨凍死者十數人楨又以旱祈雨
于羣神鄴城有石虎廟人奉祀之楨告虎神像云三日
不雨當加鞭罰請雨不驗遂鞭像一百是月疽發背薨
諡曰惠贈帛一千疋及葬又賜帛千疋遣黄門郎監護
喪事及恒州刺史穆泰謀反楨知而不告雖薨猶追奪
爵封國除有五子
子英字虎兒性識聰敏博聞彊記便弓馬解吹笛微曉
醫術髙祖時為平北將軍武川鎮都大將假魏公未幾
遷都督梁益寧三州諸軍事安南將軍領護西戎校尉
仇池鎮都大將梁州刺史髙祖南伐為梁漢别道都將
後大駕臨鍾離詔英率衆備宼境上英以大駕親動勢
傾東南漢中有可乘之㑹表求進討髙祖許之師次沮
水蕭鸞將蕭懿遣將尹紹祖梁季羣等領衆二萬徼山
立柵分為數處居髙視下隔水為營英乃謀曰彼帥賤
民慢莫能相服衆而無上罔知適從若選精卒幷攻一
營彼不相救我克必矣若克一軍四營自拔於是簡兵
三面騰上果不相救既破一處四營俱潰生擒梁季羣
斬三千餘級俘七百人鸞白馬戍將其夜逃潰乘勝長
驅將逼南鄭漢川之民以為神也相率歸附梁州民李
天幹等詣英降待以國士之禮天幹等家在南鄭之西
請師迎接英遣迎之蕭懿聞而遣將姜脩率衆追襲逮
夜交戰頗有殺傷脩後屢敗復更請軍懿遣衆赴之迎
者告急英率騎一千倍道赴救未至賊已退還英恐其
入城别遣統軍元拔以隨其後英徼其前合擊之盡俘
其衆懿續遣軍英不虞賊至且衆力已疲軍少人懼咸
欲奔走英乃緩騎徐行神色自若登髙望賊東西指麾
狀似處分然後整列而前賊謂有伏兵俄然賊退乘勢
追殄遂圍南鄭禁止三軍一無所犯逺近皆供租運先
是英未至也蕭懿遣軍主范潔領三千餘人伐獠潔聞
大軍圍城欲還救援英遣統軍李平敵李鐵騎等收合
巴西晉壽土人以斷其路潔以死決戰遂敗平敵之軍
英候其稍近以奇兵掩之盡皆擒獲攻圍九十餘日戰
無不克被勑班師英於是先遣老弱身勒精卒留後遣
使與懿告别懿以為詐也英還一日猶閉門不開二日
之後懿乃遣將追英英親自殿後與士卒下馬交戰賊
衆莫敢逼之四日四夜然後賊退全軍而還㑹山氐並
反斷英歸路英勒衆奮擊且戰且行為流矢所中軍人
莫有知者以功遷安南大將軍賜爵廣武伯在仇池六
載甚有威惠之稱父憂解任髙祖討漢陽起英為左衛
將軍加前將軍尋遷大宗正又轉尚書仍本將軍鎮荆
州蕭寶卷將陳顯達等宼荆州英連戰失利車駕至南
陽免英官爵世宗即位行徐州還復尚書廣武伯蕭寶
卷遣將軍陳伯之宼淮南司徒彭城王勰鎮壽春以英
為鎮南將軍率衆討之英未至賊已引退勰還詔英行
揚州後英還京師上表曰臣聞取亂侮亡有國之常道
陳師鞠旅因機而致發竊以區區寶卷罔顧天常慿恃
山河敢抗中國今妖逆數亡驕縱日甚威侮五行怠棄
三正滛刑以逞虐害無辜其雍州刺史蕭衍東伐秣陵
埽土興兵順流而下唯有孤城更無重衛此則皇天授
我之日曠載一逢之秋事易走丸理同拾芥此而不乘
將欲何待臣乞躬率步騎三萬直指沔隂據襄陽之城
斷黒水之路昏虐君臣自相魚肉我居上流威震遐邇
長驅南出進拔江陵其路既近不盈五百則三楚之地
一朝可收岷蜀之道自成斷絶又命揚徐二州聲言俱
舉縁江焚毁靡使所遺建業窮蹙魚遊釡内士治之師
再興孫皓之縛重至齊文軌而大同混天地而為一伏
惟陛下暫闢旒纊少垂聽覧獨決聖心無取疑議此期
脱爽幷吞未日事寢不報英又奏曰臣聞乘虚討弱事
在速舉因危攻昧徼㨗可期今寶卷亂常骨肉相賊蕃
戍鼎立莫知所歸義陽孤絶密邇天境外靡糧援之期
内無兵儲之固此乃臨焚之鳥不可去薪授首之寇何
容緩斧若此行有果則江右之地斯為經畧之基如脱
否也非直後舉難圖亦或居要生疾今豫州刺史司馬
悦已戒嚴垂邁而東豫州刺史田益宗方擬守三闗請
遣軍司為之節度世宗遣直寢羊靈引為軍司以軍功
拜吏部尚書以前後軍功進爵常山侯英奏謹案學令
諸州郡學生三年一校所通經數因正使列之然後遣
使就郡練考臣伏惟聖明崇道顯成均之風藴義光膠
序之美是以太學之館久置於下國四門之敎方構於
京廛計習訓淹年聽受累紀然儁造之流應問於魏闕
不革之輩宜返於齊民使就郡練考覈其最殿頃以皇
都遷構江揚未一故鄉校之訓弗遑正試致使薰蕕之
質均誨學庭蘭蕭之體等敎文肆今外宰京官銓考向
訖求遣四門博士明通五經者道别校練依令黜陟詔
曰學業墮廢為日已久非一使能勸比當别勑尋詔英
使持節假鎮南將軍都督征義陽諸軍事率衆南討蕭
衍司州刺史蔡道恭聞英將至遣其驍騎將軍楊由率
城外居民三千餘家於城西南十里賢首山即嶺為二
柵作表裏之勢英勒諸軍圍賢首壘焚其柵門楊由乃
驅水牛從營而出繼之以兵軍人避牛師遂退下尋分
兵圍守其夜柵民任馬駒斬由以降三軍館穀降民安
堵蕭衍遣其平西將軍曹景宗後將軍王僧炳等率步
騎三萬來救義陽僧炳統衆二萬據鑿峴景宗率一萬
繼後英遣冠軍將軍元逞揚烈將軍曹文敬進據樊城
以抗之英部勒將士掎角討之大破僧炳軍俘斬四千
餘人英又於士雅山結壘與景宗相抗分遣諸統伏於
四山示之以弱衍將馬仙琕率衆萬餘來掩英營英命
諸軍偽北誘之既至平地統軍𫝊永等三軍擊之賊便
奔退進擊潰之斬首二千三百級斬賊羽林監軍鄧終
年仙琕又率一萬餘人重來決戰英勒諸將隨便分擊
又破之復斬賊將陳秀之統軍王買奴别破東嶺之陣
斬首五百道恭憂死驍騎將軍行州事蔡靈恩復憑窮
城短兵日接景宗仙琕知城將拔盡鋭決戰一日三交
皆大敗而返靈恩勢窘遂降三闗戍聞之亦棄城而走
詔曰知賊城已下復克三闗展威闢境聲畧宣振公私
稱泰良以欣然將軍淵䂓内斷忠謨外舉受律揚旌克
申廟算雖方叔之制蠻荆召虎之掃淮浦匹兹蔑如也
新州初附宜廣經畧想善加檢督必令周固有所委付
然後凱旋耳初髙祖之平漢陽英有戰功許復其封反
為顯達所敗遂寢是役也世宗大悦乃復之改封中山
王食邑一千戸遣大使鴻臚少卿睦延吉持節就拜英
送蔡靈恩及衍尚書郎蔡僧勰前軍將軍義陽太守馮
道要遊擊將軍鮑懐慎天門太守王承伯平北府司馬
宗象平北府諮議參軍伏粲給事中寧朔將軍蔡道基
中兵參軍龎脩等數十人詔曰㑹平江南此等便可放
歸也英既還世宗引見深嘉勞之後増封一千户蕭衍
遣將軍寇肥梁詔英使持節加散騎常侍征南將軍都
督揚徐二道諸軍事率衆十萬討之所在皆以便宜從
事詔英曰賊勢滋甚圍逼肥梁邊將後䂓以至於此故
有斯舉必期勝㨗而出軍淹滯肥梁已䧟聞之惋懣實
乖本圖今衆軍雲集十有五萬進取之方其算安在克
殄之期復當逺近竟以幾日可至賊所必勝之䂓何者
為先故遣步兵校尉領中書舎人王雲指取機要英表
陳事機乃擊破隂陵斬衍將二十五人及虜首五千餘
級又頻破賊軍於梁城斬其支將四十二人殺獲及溺
死者將五萬衍中軍大將軍臨川王蕭宏尚書左僕射
桞惔等大將五人㳂淮南走凡收米三十萬石詔勞英
曰知大摧鯨寇威振南海江浦無塵三楚卷壒聲被荒
隅同軌斯始公私慶慰良副朕懐便當乘威藉響長驅
吳㑹翦拉遺燼截彼東南也英追至于馬頭衍馬頭戍
主委城遁走遂圍鍾離詔曰師行已久士馬疲瘠賊城
險固卒難攻屠冬春之交稍非勝便十萬之衆日費無
貲方圖後舉不待全事且可密装徐嚴為振旅之意整
疆完土開示威畧左右蠻楚素應逃亡或竄山湖或難
制掠若凶渠黠黨有須翦除者便可撲掃以清疆界如
其彊狡憑阻未易致力者亦不煩肆兵凱旋遲近不復
委曲英表曰臣奉辭伐罪志殄逋寇想敵量攻期至二
月將末三月之初理在必克但自此月一日以來霖雨
連併可謂天違人願然王者行師舉動不易不可以少
致睽淹便生異議臣亦諦思若入三月已後天晴地燥
憑陵是常如其連雨仍接不得進攻者臣已更髙邵陽
之橋防其汎突意外洪長慮其破橋臣亦部分造船復
於鍾離城隨水狹處營造浮橋至三月中旬橋必克成
晴則攻騰雨則圍守水陸二圖以得為限實願朝廷特
開逺畧少復賜寛假以日月無使為山之功中途而廢
詔曰大軍野次已成勞久攻守之方理可豫見比頻得
啓制勝不過暮春及省後表復期孟夏之末彼土蒸濘
無宜久淹勢雖必取乃將軍之深計兵久力殆亦朝廷
之所憂故遣主書曹道徃觀軍勢使還三具聞及道還
英猶表云可克四月水盛破橋英及諸將狼狽奔走士
衆沒者十有五六英至揚州遣使送節及衣冠貂蟬章
綬詔以付典有司奏英經算失圖案劾處死詔恕死為
民後京兆王愉反英復王封邑一千户除使持節假征
東將軍都督冀州諸軍事英未發而冀州已平時郢州
治中督榮祖潛引蕭衍軍以義陽應之三闗之戍並據
城降衍郢州刺史婁悦嬰城自守懸瓠城民白早生等
殺豫州刺史司馬悦據城南叛衍將齊茍仁率衆守懸
瓠悦子尚華陽公主幷為所刼詔英使持節都督南征
諸軍事假征南將軍出自汝南世宗引英謂之曰婁悦
綏御失和銓衡闇於簡授故使郢民引寇闗戍外奔義
陽孤窘有倒懸之切王國之召虎威名宿震故屈王親
總元戎掃清氛穢昔衛霍以匈奴之故居無寧歲今南
疆不靖王不得以屢勞為辭也英對曰臣才非韓白識
闇孫吳徒以宗室之長頻荷推轂之寄規略淺短失律
喪師宜章子反之戮以謝天下陛下慈深念屨愛等鍾
牛使臣得同荀伯再生明世誓追孟氏以報復為期闗
郢微寇何足平殄滅賊方畧已在臣目中願陛下勿勞
聖慮也世宗曰截彼東南再清隨楚所望於將軍鍾離
一眚豈足以損大徳今王董彼三軍朕無憂矣世宗以
邢巒頻破早生詔英南赴義陽英以衆少累表請軍世
宗弗許而英輒與邢巒分兵共攻懸瓠克之乃引軍而
進初茍仁之據懸瓠衍寧朔將軍張道凝等率衆據楚
城聞英將至棄城南走英追擊斬道凝及衍虎賁中郎
曹苦生盡俘其衆既次義陽將取三闗英䇿之曰三闗
相須如左右手若克一闗兩闗不待攻而定攻難不如
攻易東闗易攻宜須先取即黄石公所謂戰如風發攻
如河決英恐其并力於東乃使長史李華率五統向西
闗分其兵勢身督諸軍向東闗先是馬仙埤使雲騎將
軍馬廣率衆拒屯於長薄軍主胡文超别屯松峴英至
長薄馬廣夜遁入於武陽英進師攻之聞衍遣其冠軍
將軍彭瓮生驃騎將軍徐超秀援武陽英乃緩軍曰縱
之使入此城吾先曾觀其形勢易攻耳吾取之如拾遺
也諸將未之信瓫生等既入武陽英促圍攻之六日而
廣等降於是進擊黄峴衍太子左衛率李元履棄城奔
竄又討西闗衍司州刺史馬仙琕亦即退走果如英䇿
凡擒其大將六人支將二十人卒七千米四十萬石軍
資稱是還朝除尚書僕射永平三年英薨給東園祕器
朝服一具帛七百匹贈司徒公諡曰獻武王英五子
攸字𤣥興東宫洗馬早卒贈散騎侍郎
攸弟熙字真興好學俊爽有文才聲著於世然輕躁浮
動英深慮非保家之主常欲廢之立第四子畧為世子
宗議不聽畧又固請乃止起家祕書郎延昌二年襲封
累遷兼將作大匠拜太常少卿給事黄門侍郎尋轉光
祿勲時領軍于忠執政熙忠之壻也故歲中驟遷尋除
平西將軍東秦州刺史進號安百將軍祕書監尋以本
將軍授相州刺史熙以七月入治其日大風寒雨凍死
者二十餘人驢馬數十匹熙聞其祖父前事心惡之又
有蛆生其庭初熙兄弟並為清河王懌所昵及劉騰元
义隔絶二宫矯詔殺懌熙乃起兵上表曰臣聞安危無
常時有休否臣早屬休明晚逢多難自皇基綿茂九葉
承光高祖世宗徽明相襲皇太后聖敬自天徳同馬鄧
至尊神叡纂御神鑒燭逺四海晏如八表歸化而領軍
將軍元义寵藉外親叨榮左右豺狼為心飽便反嚙遂
使二宫阻隔温凊闕禮又太傅清河王横被屠害致使
忠臣烈士喪氣闕庭親賢宗戚憤恨内外妄指鹿馬孰
能踰之王董權逼方此非譬臣仰瞻雲闕泣血而生以
細草不除將為爛漫況义悖逆如此孰可忍之臣忝藉
枝蕚思盡力命碎首屠肝甘之若薺今輒起義兵實甲
八萬大徒既進文武爭先與幷州刺史城陽王徽恒州
刺史廣陽王淵徐州刺史齊王蕭寶夤等同以今月十
四日俱發庶仰憑祖宗之靈俯罄義夫之命掃翦兇醜
更清京邑臣親總三軍星邁赴難置兵温城伏聽天㫖
王公宰輔或世著忠烈或宿佩恩顧如能同力翦除元
义使太后至尊忻然奉對者臣即解甲散兵赴謝朝闕
臣雖才乖昔人位居蕃屏寧容坐觀姦醜虚受榮禄哉
熙兵起甫十日為其長史栁元章别駕游荆魏郡太守
李孝怡率諸城人鼓譟而入殺熙左右四十餘人執熙
置之髙樓并其子弟义遣尚書左丞盧同斬之於鄴街
傳首京師始熙妃于氏知熙必敗不從其謀自初哭泣
不絶至於熙死熙臨刑為五言詩示其竂吏曰義實動
君子主辱死忠臣何以明是節將解七尺身與知友别
曰平生方寸心殷勤屬知已從今一銷化悲傷無極已
熙既蕃王之貴加有文學好奇愛異交結偉俊風氣甚
髙名美當世先達後進多造其門始熙之鎮鄴也知友
才學之士袁飜李琰李神儁王誦兄弟裴敬憲等咸餞
於河梁賦詩告别及熙將死復與知故書曰吾與弟並
蒙皇太后知遇兄據大州弟則入侍殷勤言色恩同慈
母今皇太后見廢北宫太傅清河王横受屠酷主上幼
年獨在前殿君親如此無以自安故率兵民建大義於
天下但智力淺短旋見囚執上慙朝廷下愧相知本以
名義干心不得不爾流腸碎首復何言哉昔李斯憶上
蔡黄犬陸機想華亭鶴唳豈不以恍惚無際一去不還
者乎今欲對秋月臨春風藉芳草䕃花樹廣召名勝賦
詩洛濱其可得乎凡百君子各敬爾宜為國為身善朂
名節立功立事為身而已吾何言哉時人憐之又熙於
任城王澄薨前夢有人告之曰任城當死死後二百日
外君亦不免若其不信試看任城家熙夢中顧瞻任城
第舎四面牆崩無遺堵焉熙惡之覺而以告所親及熙
之死也果如所夢兄弟三人毎從英征伐在軍貪暴或
因迎降逐北至有斬殺無辜多増首級以為功狀又于
忠之誣郭祚裴植也忠意未決害之由熙勸奬遂至極
法世以為寃及熙之禍議者以為有報應焉靈太后反
政贈使持節都督冀定瀛相幽五州諸軍事大將軍太
尉公冀州刺史増本封一千户諡曰文莊王
長子景獻次仲獻次叔獻並與熙同被害後贈景獻中
軍將軍青州刺史葬以王禮仲獻左將軍兗州刺史叔
獻右將軍齊州刺史
叔獻弟叔仁以年幼獲全與母于氏徙朔州孝昌初靈
太后詔叔仁歸京師還其財宅襲先爵除征虜將軍通
直散騎常侍孝莊初遇害於河隂贈衛大將軍儀同三
司并州刺史
子琳襲齊受禪爵例降
熙弟誘字惠興自員外郎稍遷通直郎太子中庶子征
虜將軍衛尉少卿出為右將軍南秦州刺史义斬之於
岐州妻子得不坐追贈車騎大將軍雍州刺史後贈儀
同三司追封都昌縣開國伯食邑八百户諡曰恭
子始伯襲給事中齊受禪爵例降
誘弟略字儁興才氣劣於熙而有和邃之譽自員外郎
稍遷羽林監通直散騎常侍冠軍將軍給事黄門侍郎
清河王懌死後义黜略為懐朔鎮副將未及赴任㑹熙
起兵與畧書來去尋值熙敗畧遂濳行自託舊識河内
司馬始賓始賓便為荻茷夜與畧俱渡盟津詣上黨屯
留縣栗法光法光素敦信義忻而納之畧舊識刁雙時
為西河太守略復歸之停止經年雙乃令從子昌送畧
濳遁江左蕭衍甚禮敬之封畧為中山王邑一千户宣
城太守俄而徐州刺史元法僧據城南叛州内士庶皆
為法僧擁逼衍乃以畧為大都督令詣彭城接誘初附
畧至屯於河南為安樂王鑒所破畧唯數十騎入城衍
尋遣其豫章王綜鎮徐州徴畧與法僧同還畧雖在江
南自以家禍晨夜哭泣身若居喪又惡法僧為人與法
僧言未嘗一笑衍復除畧衡州刺史未行㑹綜以城歸
國綜長史江革司馬祖暅將士五千人悉見擒虜肅宗
勑有司悉遣革等還南因以徴畧衍乃備禮遣之畧之
將還也衍為置酒餞别賜金銀百斤衍之百官悉送别
江上遣其右衛徐確率百餘人送至京師肅宗詔光禄
大夫刁雙境首勞問又勑徐州賜絹布各一千匹除畧
侍中義陽王食邑一千户還達石人驛亭詔宗室親黨
内外百官先相識者聽迎之近郊賜帛三千匹宅一區
粟五千石奴婢三十人其司馬始賓除給事中領直後
栗法光本縣令刁昌東平太守刁雙西兗州刺史其畧
所至一餐一宿之處無不霑賞尋改封東平王又拜車
騎大將軍左光禄大夫儀同三司領左衛將軍侍中如
故又本官領國子祭酒遷大將軍尚書令靈太后甚寵
任之其見委信殆與元徽相埓於時天下多事軍國萬
端畧守常自保無他禆益唯唯具臣而已尒朱榮畧之
姑夫畧素所輕忽畧又黨於鄭儼徐紇榮兼銜之榮入
洛也見害於河隂贈以本官加太保司空徐州刺史諡
曰文貞
子景式襲武定中北廣平太守齊受禪爵例降
畧弟纂字紹興頗有將畧為司徒祭酒聞熙舉兵因逃
奔於鄴至即見擒與熙俱死追封北平縣公贈安北將
軍恒州刺史改封髙唐縣開國侯食邑八百户
子子獻襲卒於涇州司馬
熙異母弟義興出後叔父並洛肅宗初除員外散騎侍
郎及熙之遇害也義興以别後故得不坐稍遷輔國將
軍通直散騎常侍孝莊初於河隂遇害贈中軍將軍瀛
州刺史後贈散騎常侍征東將軍餘如故義興妻趙郡
李氏李頗有婦工為尒朱榮妻所親昵永安中追封義
興燕郡王邑五百户尋改封鉅鹿王又改封武邑王
子述襲天平中通直郎齊受禪爵例降
英弟怡起家步兵校尉轉城門校尉遷鄯善鎮將所在
貪暴為有司所紏逃竄得免延昌中卒莊帝初以尒朱
榮婦兄超贈驃騎大將軍太尉公雍州刺史扶風王
長子肅起家員外散騎侍郎轉直寢莊帝初封肅魯郡
王邑千户除散騎常侍出為後將軍廣州刺史後除衛
將軍肆州刺史其弟曄僭立拜肅侍中太師録尚書事
尋改除使持節都督青膠光齊南青五州諸軍事驃騎
大將軍東南道大行臺青州刺史不行永熙二年薨贈
使持節侍中都督并恒二州諸軍事本將軍司徒公并
州刺史
子道與襲除前將軍齊受禪爵例降
曄字華興小字益子性輕躁有膂力起家祕書郎稍遷
通直散騎常侍莊帝初封長廣王邑一千户出為太原
太守行并州事尒朱榮之死也世隆等奔還并州與尒
朱兆㑹於建興乃推曄為主大赦所部號年建明尋為
世隆等所廢前廢帝立封曄為東海王邑萬戸出帝初
坐事賜死於第無子爵除
城陽王長壽皇興二年封拜征西大將軍外都大官出
為沃野鎮都大將性聰惠善撫接在鎮甚有威名延興
五年薨諡康王
長子多侯早卒
次子鸞字宣明始繼叔章武敬王及兄卒還襲父爵身
長八尺腰帶十圍以武藝著稱頻為北都大將髙祖時
拜外都大官又出為持節都督河西諸軍事征西大將
軍領護西戎校尉涼州鎮都大將改鎮立州以鸞為涼
州刺史姑臧鎮都大將餘如故後朝于京師㑹車駕南
討領鎮軍將軍定都洛陽髙祖幸鄴詔鸞留守及開建
五等食邑一千户除使持節征南大將軍都督豫荆郢
三州河内山陽東郡諸軍事與安南將軍盧淵李佐攻
赭陽不克敗退而還時髙祖幸瑕丘鸞請罪行宮髙祖
引見鸞等責之曰卿等總率戎徒義應奮節而進不能
夷㧞賊城退不能殄兹小寇虧損王威罪應大辟朕革
變之始事從寛貸今捨卿等死罪城陽降為定襄縣王
削户五百古者軍行必載廟社之主所以示其威惠各
有攸歸今徴卿等敗軍之罪於社主之前以彰厥咎後
以留守之功還復本封増邑二百户除冠軍將軍河内
太守轉并州刺史世宗初除平東將軍青州刺史後轉
安北將軍定州刺史鸞愛樂佛道脩持五戒不飲酒食
肉積歲長齋繕起佛寺勸率百姓共為土木之勞公私
費擾頗為民患世宗聞而詔曰鸞親唯宗懿作牧大州
民物殷繁綏寧所屬宜克己厲誠崇清樹惠而乃驟相
徴發專為煩擾編户嗷嗷家懐嗟怨北州土廣姦亂是
由凖法尋愆應加肅黜以鸞戚屬情有未忍可遣使者
以義督責奪禄一周微示威罰也正始二年薨時年三
十八贈帛六百匹詔中書舍人王雲宣㫖臨弔贈鎮北
將軍冀州刺史諡懐王
子徽字顯順粗涉書史頗有吏才世宗時襲封除遊擊
將軍出為河内太守在郡清整有民譽徴拜長兼散騎
常侍肅宗時除右將軍涼州刺史徽以徑途阻逺固請
不行除散騎常侍其年除後將軍幷州刺史先是州界
夏霜禾稼不熟民庶逃散安業者少徽輒開倉賑之文
武咸共諫止徽曰昔汲長孺郡守耳尚輒開倉救民災
敝況我皇家親近受委大藩豈可拘法而不救民困也
先給後表肅宗嘉之加安北將軍後拜安西將軍秦州
刺史詔書旦至夕發徽以將之秦部請詣闕恭授仍表
啓固陳請不之職改授輔國將軍加度支尚書進號鎮
軍將軍于時戎馬在郊王師屢敗徽以軍旅之費上國
封絹二千匹粟一萬石以助軍用肅宗不納又以本官
兼吏部尚書加侍中征東將軍遷衛將軍右光禄大夫
拜尚書左僕射轉車騎將軍儀同三司固辭不拜聽解
侍中然後受詔尋除尚書令加開府西道行臺不行時
靈太后專制朝綱頺禠徽既居寵任無所匡弼與鄭儼
之徒更相阿黨外似柔謹内多猜忌睚眦之忿必思報
復識者嫉之又不能防閑其妻于氏遂與廣陽王淵姦
通及淵受任軍府每有表啓論徽罪過雖涉誣毁頗亦
實焉莊帝踐阼拜司州牧尋除司徒仍領牧元顥入洛
徽從莊帝北巡及車駕還宫以與謀之功除侍中大司
馬太尉公加羽葆鼓吹増邑通前二萬户餘官如故徽
表辭官封前後屢上又啓云河上之功將士之力求回
所封加諸勲義徽為莊帝親待内懼榮寵故有此辭以
防外議莊帝識其意聽其辭封不許讓官徽後妻莊帝
舅女侍中李彧帝之姊婿徽性侫媚善自取容挾内外
之意宗室親戚莫與比焉遂與彧等勸帝圖榮莊帝亦
先有意榮死世隆等屯據不解除徽太保仍大司馬宗
師録尚書事總統内外徽本意謂榮死後枝葉自應散
亡及尒朱宗族聚結謀難徽筭畧無出憂怖而已性多
嫉妬不欲人居其前毎入參謀議獨與帝決朝臣有上
軍國籌䇿者並勸帝不納乃云小賊何慮不除又恡惜
財用自家及國於是有所賞賜咸出薄少或多而中減
與而復追徒有糜費恩不感物莊帝雅自約狹尤亦徽
所贊成太府少卿李苗徽司徒時司馬也徽待之頗厚
苗每致忠言徽自得志多不採納苗謂人曰城陽本自
蜂目而豺聲復將露也及尒朱兆之入禁衛奔散莊帝
歩出雲龍門徽乘馬奔度帝頻呼之徽不顧而去遂走
山南至故吏寇彌宅彌外雖容納内不自安乃怖徽云
官捕將至令其避他所使人於路邀害送屍於尒朱兆
出帝初贈使持節侍中太師大司馬録尚書事司州牧
諡曰文獻
子延襲爵武定末官至太子中庶子齊受禪爵例降
徽兄顯魏給事中司徒掾卒贈輔國將軍東豫州刺史
徽次兄顯恭字懐忠揚州别駕以軍功封平陽縣開國
子邑三百户孝莊初除北中郎將遷左將軍東徐州刺
史入為安東將軍大司農卿尋除中軍將軍荆州刺史
莊帝既殺尒朱榮乃除顯恭使持節都督晉建南汾三
州諸軍事鎮西將軍兼尚書左僕射西北道行臺晉州
刺史尒朱兆入洛後死於晉陽出帝初贈衛大將軍并
州刺史重贈車騎大將軍儀同三司
子彦昭襲武定中漁陽太守齊受禪爵例降
顯恭弟旭字顯和莊帝時封襄城郡王邑一千户武定
末位至大司馬齊受禪爵例降
章武王太洛皇興二年薨追贈征北大將軍章武郡王
諡曰敬無子髙祖初以南安惠王第二子彬為後
彬字豹兒襲爵勇健有武用出為使持節都督東秦豳
夏三州諸軍事鎮西大將軍西戎校尉統萬鎮都大將
朔州刺史以貪惏削封是時吐京胡反詔彬持節假平
北將軍行汾州事率幷肆之衆往討之胡平仍除征虜
將軍汾州刺史胡民去居等六百餘人保險謀反扇動
徒類彬請兵二萬有司奏許之髙祖大怒曰何有動兵
馬理也可隨宜肅治若不能權方静帖必須大衆者則
先斬刺史然後發兵彬奉詔大懼而率州兵身先將士
討胡平之太和二十三年卒賜錢十萬絹二百匹贈以
本官加散騎常侍彬有五子
長子融字永興儀貌壯麗衣冠甚偉性通率有豪氣高
祖時拜祕書郎世宗初復先爵除驍騎將軍蕭衍遣將
寇逼淮陽梁城陷没詔融假節征虜將軍别將南討大
摧賊衆還復梁城于時揚州刺史元嵩為奴所害勑融
行揚州事尋除假節征虜將軍幷州刺史及世宗崩兼
司空營陪景陵拜宗正卿以本官行瀛州事遇疾不行
未幾除散騎常侍平東將軍青州刺史還為祕書監遷
中護軍進號撫軍將軍領河南尹加征東將軍性尤貪
殘恣情聚斂為中尉紏弹削除官爵汾夏山胡叛逆連
結正平平陽詔復融前封征東將軍持節都督以討之
融寡於經畧為胡所敗久之加散騎常侍衛將軍左光
禄大夫後賊帥鮮于脩禮寇暴瀛定二州長孫稚等討
之失利除融車騎將軍為前驅左軍都督與廣陽王淵
等共討脩禮師渡交津葛榮殺脩禮而自立轉營至白
牛邏輕騎擊融融苦戰終日更無外援遂大奔敗於陳
見殺肅宗為舉哀於東堂賜東園祕器朝服一具綵二
千八百叚贈侍中都督雍華岐三州諸軍事本將軍司
空雍州刺史尋以融死王事進贈司徒加前後部鼓吹
諡曰莊武
子景哲襲武定中開府儀同三司齊受禪爵例降
景哲弟朗即後廢帝語在帝紀
子黄頭襲封安定王改封安平王齊受禪爵例降
融弟凝字定興起家恒州征虜錄事參軍累遷護軍長
史凝姑尒朱榮妻莊帝初封東安王食邑五百户除持
節安東將軍兗州刺史轉濟州刺史仍本將軍永熙二
年薨贈持節都督滄瀛冀三州諸軍事驃騎大將軍冀
州刺史
子彦友襲武定中光禄大夫齊受禪爵例降
凝弟湛字鎮興起家祕書郎轉尚書左司郎中遷廷尉
少卿莊帝初遇害河隂贈征東將軍青州刺史追封漁
陽王食邑五百户
子俊襲齊受禪爵例降
湛弟晏字俊興卒於祕書丞贈平東將軍祕書監豫州
刺史
樂陵王胡兒和平四年薨追封樂陵王贈征北大將軍
諡曰康無子顯祖詔胡兒兄汝隂王天賜之第二子永
全後之襲封後改名思譽髙祖初蠕蠕犯塞以思譽為
鎮北大將軍北征大都將後除使持節本將軍領護匈
奴校尉都督中軍都將出為使持節鎮東大將軍和龍
鎮都大將營州刺史加領護東夷校尉轉為鎮北將軍
行鎮北大將軍高祖引見百官於光極堂謂思譽曰恒
代路懸舊都意重故屈叔父逺臨此任不可不敬慎所
臨以副朕望及穆泰隂謀不軌思譽知而不告恕死削
封為庶人太和末還復其王封正始四年薨贈光州刺
史諡曰密王
子景畧字世彦世宗時襲封拜驍騎將軍除持節冠軍
將軍幽州刺史熙平元年薨贈本將軍豫州刺史賜帛
四百疋諡曰惠王
子霸字休邦襲武定中鉅鹿太守齊受禪爵例降
景畧弟慶畧散騎侍郎
子子政通直散騎常侍
慶畧弟洪畧恒農太守中軍將軍行東雍州刺史
洪畧弟子業平原太守
定安王休皇興二年封拜征南大將軍外都大官休少
而聰慧治斷有稱高祖初庫莫奚寇邊以休為使持節
侍中都督諸軍事征東大將軍領護東夷校尉儀同三
司和龍鎮將休撫防有方賊乃款附入為中都大官蠕
蠕犯塞出為使持節征北大將軍撫㝠鎮大將休身先
將士擊虜退之入為内都大官遷太傅及開建五等食
邑二千户車駕南伐領大司馬髙祖親行諸軍遇休以
三盗人狥於六軍將斬之有詔赦之休執曰陛下將逺
清衡霍故親御六師跋涉野次軍行始爾已有姦竊如
其不斬何以息盗請必行刑以肅姦慝詔曰大司馬執
憲誠應如是但因緣㑹朕聞王者之體亦時有非常之
澤雖違軍法可特原之休乃奉詔髙祖謂司徒馮誕曰
大司馬嚴而秉法諸軍不可不慎於是六軍肅然定都
洛邑休從駕幸鄴命休率從駕文武迎家于平城髙祖
親餞休於漳水之北十八年休寢疾高祖幸其第流涕
問疾中使醫藥相望於路薨賵帛三千匹自薨至殯車
駕三臨髙祖至其門改服裼衰素弁加絰皇太子百官
皆從行弔禮及將葬又贈布帛二千匹諡曰靖王詔假
黄鉞加羽葆鼓吹虎賁班劒六十三人悉凖三老尉元
之儀髙祖親送出郊慟哭而返諸王恩禮莫比焉世宗
世配饗廟庭
長子安幼年早卒
次子燮除下大夫世宗初襲拜太中大夫除征虜將軍
華州刺史燮表曰謹惟州治李潤堡雖是少梁舊地晉
芮錫壤然胡夷内附遂為戎落城非舊邑先代之名爰
自國初護羌小戍及改鎮立郡依岳立州因籍倉府未
刋名實竊見馮翊古城羌魏兩民之交許洛水陸之際
先漢之左輔皇魏之右翼形勝名都實惟西蕃奥府今
州之所左豈唯非舊至乃居岡飲澗井谷穢雜升降劬
勞往還數里譐誻明昬有虧禮教未若馮翊面華渭包
原澤井淺池平樵牧饒廣採材華隂陸運七十伐木龍
門順流而下陪削舊雉功省力易人各為已不以為勞
昔宋民無井穿井而忻得人況合城無水得水而不家
慶竊聞前政刺史非是無意或値兵舉或遇年災緣此
契闊稽延至此去歲已熟秋方大登四境晏安京師無
事丁不十錢之費人無八旬之勤損輕益重乞垂昭鑒
遂詔曰一勞永逸便可聽移後除征虜將軍豳州刺史
延昌四年薨贈本將軍朔州刺史
子超字化生肅宗初襲時以胡國珍封安定公改封北
平王拜城門校尉通直散騎常侍東中郎將尋除光禄
大夫領將作大匠後復本封尒朱榮之入洛超避難洛
南遇寇見害荘帝初贈車騎大將軍儀同三司岐州刺
史
子孝景襲武定中通直郎齊受禪爵例降
燮弟願平清狂無行髙祖末拜員外郎世宗初遷給事
中悖惡日甚殺人刼盗公私咸患世宗以其戚近未忍
致之於法乃免官禁之别館館名愁思堂冀其克念世
宗崩願平乃得出靈太后臨朝以其暴亂不悛詔曰願
平志行輕疎每乖憲典可還於别館依前禁錮久之解
禁還家付師嚴加誨奬後拜通直散騎常侍前將軍坐
祼其妻王氏於其男女之前又彊姦妻妹於妻母之側
御史中丞侯剛案以不道處死絞刑㑹赦免黜為員外
常侍孝昌中卒
子緒幽州安西府功曹叅軍莊帝初直閤將軍尋為持
節兼武衛將軍闗右慰勞十二州大使遂沒吐谷渾
子長春員外散騎侍郎武定初封南郡王邑五百戸齊
受禪爵例降
願平弟永平征虜將軍南州刺史為城民華延明所害
太昌初追贈使持節侍中都督定瀛幽三州諸軍事衛
將軍定州刺史
永平弟珍平司州治中
子叔遵員外散騎常侍
珍平弟貴平羽林監轉射聲校尉莊帝初除散騎常侍
宗正少卿封東萊王邑百户除平北將軍南相州刺史
莊帝既殺尒朱榮加武衛將軍兼侍中為河北山東慰
勞大使至定州東北為幽州大都督侯淵所執送於晉
陽後還洛前廢帝時以本官行青州事屬土民崔祖螭
作逆賊徒甚盛圍逼東陽一百餘日貴平率城民固守
又令將士開門交戰大軍救至遂擒祖螭等斬之還除
車騎將軍加散騎常侍遷左衛將軍宗師又遷車騎大
將軍左光禄大夫儀同三司貴平人才險薄為出帝所
信出為青州刺史又加驃騎大將軍開府儀同三司為
幽州大都督侯淵所害
史臣曰南安原始要終善不掩惡英將帥之用有聲於
時熙畧兄弟早播民譽或才疎志大或器狹任廣咸不
能就其功名俱至非命惜也康王不永鸞起家聲徽飾
智矯情外詔内忌永安之禍誰任其責宛其死也固其
宜哉章武樂陵蓋不足數静王聰斷威重見稱太和美
矣
　
　
　魏書卷十九下
　魏書卷十九下考證
南安王楨傳景宗率一萬繼後○萬監本誤驍今改正
　
　
　
　
　
　
　
　
　
　
　
　
　
　魏書卷十九下考證
