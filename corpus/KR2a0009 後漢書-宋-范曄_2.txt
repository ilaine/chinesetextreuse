一下
　　宋　　宣　　城　　太　　守范　煜撰
　　唐　　章　　懐　　太　　子　　賢注
　光武帝紀第一下
六年春正月丙辰改舂陵鄉為章陵縣世世復徭役比
豐沛無有所豫(髙祖豐沛邑人故代代/復今比之也復音福)辛酉詔曰往嵗
水旱蝗蟲為災榖價騰躍(言踴/貴也)人用困乏朕惟百姓無
以自贍惻然愍之其命郡國有榖者給稟(説文稟賜榖/也音筆錦反)
髙年鰥寡孤獨及篤癃無家屬貧不能自存者如律(大/戴)
(禮曰六十無妻曰鰥五十無夫曰寡禮記曰㓜而無父/曰孤老而無子曰獨爾雅曰篤困也蒼頡篇曰癃病也)
(漢律/今亡)二千石勉加循撫無令失職(職猶/常也)揚武将軍馬成
等㧞舒獲李憲二月大司馬吴漢㧞朐獲董憲龎萌山
東悉平諸将還京師置酒賞賜三月公孫述遣将任滿
寇南郡(今荆/州也)夏四月丙子幸長安始謁髙廟遂有事十
一陵(有事謂祭也左傳曰有事於太廟髙祖長陵惠帝/安陵文帝覇陵景帝陽陵武帝茂陵昭帝平陵宣)
(帝杜陵元帝渭陵成帝延/陵哀帝義陵平帝康陵)遣虎牙大将軍盖延等七将
軍従隴道伐公孫述五月己未至自長安隗囂反盖延
等因與囂戰於隴阺諸将敗績辛丑詔曰惟天水隴西
安定北地(並郡名天水今秦州安定今涇/州北地今寧州隴西今渭州)吏人為隗囂
所詿誤者(説文曰詿亦誤/也音古賣反)又三輔遭難赤眉有犯法不
道者(前書音義曰律殺不/辜一家三人為不道)自殊死以下皆赦除之六月
辛夘詔曰夫張官置吏所以為人也(管子曰張官置吏/所以奉主之法)
今百姓遭難户口耗少而縣官吏職所置尚繁其令司
隸州牧(漢官儀曰司隸校尉部河南河内右扶風左馮/翊京兆河東𢎞農七郡於河南洛陽故謂東京)
(為司/隸)各實所部省減吏員縣國不足置長吏可并合者
(并音必/政反)上大司徒大司空二府於是條奏并省四百餘
縣吏職減損十置其一代郡太守劉興撃盧芳将賈覽
於髙栁戰歿(髙栁縣屬代郡故城/在今雲州定㐮縣)初樂浪人王調據郡
不服(樂浪郡故朝鮮/國也在遼東)秋遣樂浪太守王遵擊之郡吏殺
調降遣前将軍李通率二将軍與公孫述将戰於西城
破之(西城縣屬漢中/今金州縣也)夏蝗秋九月庚子赦樂浪謀反大
逆殊死已下丙寅晦日有食之冬十月丁丑詔曰吾德
薄不眀寇賊為害彊弱相陵元元失所詩云日月告凶
不用其行(詩小雅鄭𤣥注云告凶告天下凶亡之/徴也行道度也不用之者謂相干犯)永念
厥咎内疚於心(疚病也詩曰/憂心孔疚)其勅公卿舉賢良方正各
一人(武帝建元元年始詔舉賢/良方正直言極諌之士也)百僚並上封事無有隠
諱(宣帝始令羣臣得/奏封事以知下情)有司修職務遵法度十一月丁夘
詔王莽時吏人沒入為奴婢不應舊法者皆免為庻人
十二月壬辰大司空宋𢎞免癸巳詔曰頃者師旅未解
用度不足故行什一之税(謂十分而税其一也孟子曰/夏五十而貢殷七十而助周)
(百畆而徹其/實皆什一也)今軍士屯田糧儲差積(武帝初通西域/始置校尉屯田)其
令郡國収見田租三十税一如舊制(景帝二年令人田/租三十而税一今)
(依景帝故/云舊制)隗囂遣将行廵寇扶風(行姓廵名漢有行祐/為趙相見風俗通)
征西大将軍馮異拒破之是嵗初罷郡國都尉官(○劉/攽曰)
(案郡有都尉國有中尉此時/罷郡都尉官耳不當有國字)始遣列侯就國匈奴遣使
来獻使中郎将報命(漢官儀曰使匈奴中郎将擁節秩/比二千石匈奴傳云令中郎将韓)
(統報命賂/遺金幣)
七年春正月丙申詔中都官三輔郡國出繫囚非犯殊
死皆一切勿案其罪見徒免為庻民耐罪亡命吏以文
除之(耐輕刑之名前書音義曰一嵗刑為罰作二嵗刑/已上為耐耐音乃代反亡命謂犯耐罪而背名逃)
(者令吏為文簿記其姓名而除/其罪恐遂逃不歸因失名籍)又詔曰世以厚葬為德
薄終為鄙至于富者奢僣貧者單財(單盡/也)法令不能禁
禮義不能止倉卒乃知其咎(倉卒謂喪亂也諸厚葬者/皆被發掘故乃知其咎惡)
(也/)其布告天下令知忠臣孝子慈兄悌弟薄葬送終之
義二月辛巳罷護曹都尉官三月丁酉詔曰今國有衆
軍並多精勇宜且罷輕車騎士材官樓船士及軍假吏
(漢官儀曰髙祖命天下郡國選能引闗蹶張材力武猛/者以為輕車騎士材官樓船常以立秋後講肄課試各)
(有員數平地用車騎山阻用材官水泉用/樓船軍假吏謂軍中權置吏也今悉罷之)令還復民伍
公孫述立隗囂為朔寧王癸亥晦日有食之避正殿寝
兵不聽事五日詔曰吾徳薄致災謫見日月(謫責也音/直革反左)
(傳曰人君為政不用善/自取謫於日月之災也)戰慄恐懼夫何言哉今方念愆
庻消厥咎其令有司各修職任奉遵法度惠兹元元百
僚各上封事無有所諱其上書者不得言聖夏四月壬
午詔曰比隂陽錯謬日月薄食百姓有過在予一人大
赦天下公卿司隸州牧舉賢良方正各一人遣詣公車
朕将覽試焉(公車門名公車所在因以名焉漢官儀曰/公車掌殿司馬門天下上事及徵召皆總)
(領/之)五月戊戌前将軍李通為大司空甲寅詔吏人遭饑
亂及為青徐賊所略為奴婢下妻欲去留者恣聽之(杜/預)
(左傳云不以/道取為略)敢拘制不還以賣人法従事(言従賣人之/事以結其罪)
是夏連雨水漢忠将軍王常為横野大将軍八月丁亥
封前河間王邵為河間王隗囂寇安定征西大将軍馮
異征虜将軍祭遵擊却之冬盧芳所置朔方太守田颯
(音/立)雲中太守喬扈各舉郡降是嵗省長水射聲二校尉
官(前書音義曰長水地名胡騎所屯射聲謂工射者夜/中聞聲則射之因以為名二校尉皆武帝置今省之)
八年春正月中郎将来歙襲略陽(縣名屬天水郡故城/在今秦州隴城縣西)
(北/)殺隗囂守将而據其城夏四月司隸校尉傅亢下獄
死隗囂攻来歙不能下閏月帝自征囂河西太守竇融
率五郡太守與車駕㑹髙平(五郡謂隴西金城天水酒/泉張掖髙平縣名屬安定)
(後改為髙平今原州縣○劉攽曰注案髙平/縣名後改為髙平不成文理盖合有一郡字)隴右潰隗
囂奔西城遣大司馬吴漢征南大将軍岑彭圍之進幸
上邽不降(上邽縣名屬隴西郡/故邽戎邑今秦州縣)命虎牙大将軍盖延建
威大将軍耿弇攻之潁川盗賊寇沒屬縣河東守守兵
亦叛(○劉攽曰案文多一守字若/云太守之兵又不合去太字)京師騷動秋大水八
月帝自上邽晨夜東馳九月乙夘車駕還宮庚申帝自
征潁川盗賊皆降安丘侯張歩叛歸琅邪(安丘縣屬北/海郡今密州)
(縣有渠/丘亭)琅邪太守陳俊討獲之戊寅至自潁川冬十月
丙午幸懐十一月乙丑至自懐公孫述遣兵救隗囂吴
漢盖延等還軍長安天水隴西復反歸囂十二月髙句
驪王遣使奉貢是嵗大水(左傳曰平原/出水為大水)
九年春正月隗囂病死其将王元周宗復立囂子純為
王徙鴈門吏人於太原三月辛亥初致青巾左校尉官
(○劉攽曰案前史廢置官皆用置字字書置立也致字/訓送詣上文光武為司隸致僚屬招致之義可作致字)
(今建此官宜作置盖緣前/文遂誤此字改作置無疑)公孫述遣将田戎任滿據荆
門(水經注曰江水東歴荆門虎牙之間荆門山在南上/合下開其状似門虎牙山在北石壁色紅間有白文)
(類牙故以名也此二山楚之西/塞也在今硖州夷陵縣東南)夏六月丙戌幸緱氏登
轘轅(緱氏縣有緱氏山轘轅山有/轘轅坂並在洛陽之東南)遣大司馬吴漢率四
将軍擊盧芳将賈覽於髙栁戰不利秋八月遣中郎将
來歙監征西大将軍馮異等五将軍討隗純於天水驃
騎大将軍杜茂與賈覽戰於繁畤(縣名屬鴈門/郡今代州縣)茂軍敗
績是嵗省闗都尉(前書曰秦官/也武帝置)復置護羌校尉官(漢官/儀曰)
(武帝置秩比二千石持節以䕶西羌王莽亂遂罷時班/彪議宜復其官以理寃結帝従之以牛邯為護羌校尉)
(都於隴西/令居縣)
十年春正月大司馬吴漢率捕虜将軍王覇等五将軍
擊賈覽於髙栁匈奴遣騎救覽諸将與戰郤之修理長
安髙廟夏征西大将軍馮異破公孫述将趙匡於天水
斬之征西大将軍馮異薨秋八月己亥幸長安祠髙廟
遂有事十一陵戊戌進幸汧(縣名屬右扶風故城/在今隴州汧源縣)隗囂
将髙峻降冬十月中郎将来歙等大破隗純於落門(前/書)
(曰天水冀縣有落門聚在今渭州隴/西縣東南有落門山落門水出焉)其将王元奔蜀純
與周宗降隴右平先零羌寇金城隴西(金城郡故城在/今蘭州廣武縣)
(之西/南)来歙率諸将擊羌於五谿大破之(續漢志曰隴西/㐮武縣有五谿)
(聚/)庚寅車駕還宮是嵗省定襄郡(定襄故城在/今勝州界)徙其民
於西河(郡名今石/州離石縣)泗水王歙薨淄川王終薨
十一年春二月己夘詔曰天地之性人為貴其殺奴婢
不得減罪己酉幸南陽還幸章陵祠園陵城陽王祉薨
庚午車駕還宮閏月征南大将軍岑彭率三将軍與公
孫述将田戎任滿戰於荆門大破之獲任滿威虜将軍
馮駿圍田戎於江州(縣名屬巴郡/今渝州巴縣)岑彭遂率舟師伐公
孫述平巴郡夏四月丁夘省大司徒司直官(漢官儀曰/武帝置丞)
(相司直元夀二年改丞相/為大司徒司直仍舊今省)先零羌寇臨洮(縣名屬隴西/郡故城在今)
(岷/州)六月中郎将来歙率揚武将軍馬成破公孫述将王
元環安於下辯(縣名屬武都郡今成州/同谷縣舊名武衛城)安遣閒人刺殺
中郎将来歙(間諜也謂伺/候間隙也)帝自将征公孫述秋七月次
長安(左傳例曰凡師出一宿為/舎再宿為信過宿為次)八月岑彭破公孫述将
侯丹於黄石(即黄石灘也水經注曰江水自涪陵東/出百里而届於黄石在今涪州涪陵縣)輔
威将軍臧宮與公孫述将延岑戰於沈水大破之(水經/注曰)
(沈水出廣漢縣下入涪水本/或作沉水及沆水者並非)王元降至自長安癸亥詔
曰敢炙灼奴婢論如律免所炙灼者為庻民冬十月壬
午詔除奴婢射傷人棄市律公孫述遣閒人刺殺征南
大将軍岑彭馬成平武都因隴西太守馬援擊破先零
羌徙致天水隴西扶風十二月大司馬吴漢率舟師伐
公孫述是嵗省朔方牧并并州(朔方郡在今夏州朔方/縣北上并音必政反)
初斷州牧自還奏事(前書音義曰刺史每嵗盡則入奏/事亰師今斷之哀帝改刺史曰州)
(牧/)
十二年春正月大司馬吴漢與公孫述将史興戰於武
陽斬之(武陽縣屬犍為郡故城/在今眉州隆山縣東也)三月癸酉詔隴蜀民被
略為奴婢自訟者及獄官未報一切免為庻民夏甘露
降南行唐(縣名屬常山/郡今恒州縣)六月黄龍見東阿(今濟/州縣)秋七月
威虜将軍馮峻㧞江州獲田戎九月吴漢大破公孫述
将謝豐于廣都斬之(廣都今/益州)輔威将軍臧宮㧞涪城斬
公孫恢(涪城今綿州縣/也恢述之弟)大司空李通罷冬十一月戊寅
吴漢臧宮與公孫述戰於成都大破之述被創夜死辛
巳吴漢屠成都夷述宗族及延岑等(廣雅曰夷/猶滅也)十二月
辛夘揚武将軍馬成行大司空事是嵗九真徼外蠻夷
張遊率種人内屬(九真今/愛州縣)封為歸漢里君省金城郡屬
隴西參狼羌寇武都(武都今武州也/參音所今反)隴西太守馬援討
降之詔邉吏力不足戰則守追虜料敵不拘以逗留法
(説文曰逗留止也前書音義曰逗是曲行避敵也漢法/軍行逗留畏愞者斬追虜或近或逺量敵進退不拘以)
(軍法直取勝敵為/務也逗古住字)横野大将軍王常薨遣驃騎大将軍
杜茂将衆部施刑屯北邉(施讀曰㢮㢮解也前書音義/曰謂有赦令去其鉗釱赭衣)
(謂之/㢮刑)築亭候(亭候伺候望敵之所前書曰秦法/十里一亭亭有長漢因之不改)修烽燧
(前書音義曰邉方備警急作髙土臺臺上作桔臯桔臯/頭有兜零以薪草置其中常低之冇寇即燃火舉之以)
(相告曰烽又多積薪寇至即燔之望其烟曰/燧晝則燔燧夜乃舉烽廣雅曰兜零籠也)
十三年春正月庚申大司徒侯覇薨戊子詔曰往年已
勑郡國異味不得有所獻御今猶未止非徒有豫養𨗳
擇之勞(豫飬謂未至獻時豫/前養之導亦擇也)至乃煩擾道上疲費過所
其令太官勿復受(續漢志曰太官令一人/秩六百石掌御膳飲食)眀勑下以逺
方口實所以薦宗廟自如舊制(漢官儀曰口實/膳羞之事也)二月遣
捕虜将軍馬武屯滹沱河以備匈奴盧芳自五原亡入
匈奴丙辰詔曰長沙王興真定王得河間王邵中山王
茂皆襲爵為王不應經義(以其服屬既䟽/不當襲爵為王)其以興為臨
湘侯(臨湘縣今潭/州長沙縣)得為真定侯邵為樂成侯(樂成縣故/城在今瀛)
(州樂府縣西北○劉/攽曰注案府當作夀)茂為單父侯(今宋州縣/音善甫)其宗室及
絶國封侯者凡一百三十七人丁巳降趙王良為趙公
太原王章為齊公魯王興為魯公庚午以殷紹嘉公孔
安為宋公周承休公姬常為衛公省并西京十三國廣
平屬鉅鹿真定屬常山河間屬信都城陽屬琅邪泗水
屬廣陵淄川屬髙密膠東屬北海陸安屬廬江廣陽屬
上谷(據此惟有九國/云十三誤也)三月辛未沛郡太守韓歆為大司
徒丙子行大司空馬成罷夏四月大司馬吳漢自蜀還
京師於是大饗将士班勞䇿勲(班布也謂徧布勞来之/其有功者以䇿書紀其)
(勲也勞音/力到反)功臣增邑更封凡三百六十五人其外戚恩
澤封者四十五人罷左右将軍官(前書曰左右将軍周/官也秦漢因之至此)
(罷/)建威大将軍耿弇罷益州傳送公孫述瞽師郊廟樂
器葆車輿輦於是法物始備(瞽無目之人也為樂師取/其無所見於音聲審也郊)
(廟之器罇彛之屬也樂器鐘磬之屬葆車謂上建羽葆/也合聚五采羽名為葆輿者車之總名也輦者駕人以)
(行法物謂大駕鹵簿儀式也/時草創未暇今得之始備)時兵革既息天下少事文
書調役務従簡寡(調謂/發也)至乃十存一焉甲寅冀州牧竇
融為大司空五月匈奴寇河東秋七月廣漢徼外白馬
羌豪率種人内屬(廣漢今益州雒縣也徼猶塞也音吉/弔反羌有百五十四種在廣漢西北)
(者為白/馬羌)九月日南徼外蠻夷獻白雉白兎(日南郡/屬交州)冬十
二月甲寅詔益州民自八年以来被略為奴婢者(謂公/孫述)
(時/也)皆一切免為庻民或依託為人下妻欲去者恣聽之
敢拘留者比青徐二州以略人法従事復置金城郡(前/年)
(省并/隴西)
十四年春正月起南宮前殿匈奴遣使奉獻使中郎将
報命(中郎将/劉㐮也)夏四月辛巳封孔子後志為褒成侯(平帝/封孔)
(均為褒城侯志均子也/古今志曰志時為密令)越巂人任貴自稱太守遣使奉
計(越巂郡武帝置本卭都也巂水名因越巂水/而置郡故以名焉計謂人庻名籍若今計帳)秋九月
平城人賈丹殺盧芳将尹由来降(平城屬鴈門郡今/雲州定㐮縣也)是
嵗㑹稽大疫(㑹稽今/越州縣)莎車國鄯善國遣使奉獻(莎車鄯/善並西)
(域國名鄯/音市戰反)十二月癸夘詔益涼二州奴婢自八年以来
自訟在所官一切免為庻民賣者無還直
十五年春正月辛丑大司徒韓歆免自殺(事見侯/覇傳)丁未
有星孛於昴汝南太守歐陽歙為大司徒建議大将軍
朱祐罷丁未有星孛於營室二月徙鴈門代郡上谷三
郡民置常闗居庸闗以東(前書曰代郡有常山闗上谷/郡居庸縣有闗時胡寇數犯)
(邉故徙之○劉攽曰據注文及他/䖏盡云常山闗正文少一山字)初巴蜀既平大司馬
吴漢上書請封皇子不許重奏連嵗三月乃詔羣臣議
大司空融固始侯通膠東侯復髙密侯禹太常登等奏
議曰古者封建諸侯以藩屏亰師(藩籬也屏蔽也詩大/雅曰介人維藩大邦)
(維屏毛萇注云當用公卿諸侯為藩屏也公羊傳曰亰/者何大也師者何衆也天子之居必有衆大之辭言之)
(○劉攽曰注必有按今/公羊云必以作有非也)周封八百(史記曰唐虞協和萬/國逮于夏商或數千)
(嵗盖周封/八百也)同姓諸姬並為建國(左傳曰虞虢焦滑霍/楊韓魏皆姬姓也)夾
輔王室尊事天子享國永長為後世法故詩云大啓爾
宇為周室輔(詩魯頌也宇居也周成王封周公子伯/禽於魯言大開爾居以為我周家之輔)髙
祖聖德光有天下亦務親親封立兄弟諸子不違舊章
陛下德横天地興復宗統褒德賞勲親睦九族(孔安國/注尚書)
(云九族謂上至/髙祖下至𤣥孫)功臣宗室咸䝉封爵多受廣地或連屬
縣今皇子賴天能勝衣趨拜陛下恭謙克譲抑而未議
羣臣百姓莫不失望宜因盛夏吉時定號位以廣藩輔
(禮記月令天子孟夏迎夏於/南郊還乃封諸侯行爵出禄)眀親親尊宗廟重社稷應
古合舊厭塞衆心臣請大司空上輿地圖(廣雅曰輿載/也言載在地)
(者皆圖畫之司空/掌土地故令上之)太常擇吉日具禮儀制曰可夏四月
戊申以太牢告祠宗廟丁巳使大司空融告廟封皇子
輔為右翊公英為楚公陽為東海公康為濟南公蒼為
東平公延為淮陽公荆為山陽公衡為臨淮公焉為左
翊公亰為琅邪公癸丑追諡兄伯升為齊武公兄仲為
魯哀公六月庚午復致屯騎長水射聲三校尉官(七年/罷○)
(劉攽曰案文致亦當/作置説同十四年)改青巾左校尉為越騎校尉詔下
州郡檢覈墾田頃畆(墾闢/也)及户口年紀又考實二千石
長吏阿枉不平者冬十一月甲戌大司徒歐陽歙下獄
死十二月庚午闗内侯戴渉為大司徒盧芳自匈奴入
居髙栁是嵗驃騎大将軍杜茂免虎牙大将軍盖延薨
十六年春二月交阯女子徴側反略有城邑三月辛丑
晦日有蝕之秋九月河南尹張伋及諸郡守十餘人坐
度田不實皆下獄死(東觀記曰刺史太守多為詐巧不/務實核茍以度田為名聚人田中)
(并度廬屋里落/聚人遮道啼呼)郡國大姓及兵長羣盗䖏處並起攻劫
在所害殺長吏郡縣追討到則解散去復屯結青徐幽
冀四州尤甚冬十月遣使者下郡國聽羣盗自相糾擿
(擿猶發也/音它狄反)五人共斬一人者除其罪吏雖逗留廻避故
縦者皆勿問聽以禽討為效其牧守令長坐界内盗賊
而不収捕者又以畏愞捐城委守者皆不以為負(委守/謂棄)
(其所/守也)但取獲賊多少為殿最(殿後也謂課居後也最凡/要之首也言課居先也)
唯蔽匿者乃罪之於是更相追捕賊並解散徙其魁帥
於它郡賦田受稟使安生業自是牛馬放牧邑門不閉
盧芳遣使乞降十二月甲辰封芳為代王初王莽亂後
貨幣雜用布帛金粟是嵗始行五銖錢(武帝始為五銖/錢王莽時廢今)
(始行/之)
十七年春正月趙公良薨二月乙亥晦日有蝕之(東觀/記曰)
(上以日食避正殿讀圖䜟多御坐廡下淺露中風發疾/苦眩甚左右有白大司馬吏病苦如此不能動摇自强)
(従公出乗以車行數里病差四月二日車駕宿偃師病/差數日入南陽界到葉以車騎省留數日行黎陽兵馬)
(千餘匹遂到章/陵起居平愈)夏四月乙夘南廵狩皇太子及右翊公
輔楚公英東海公陽濟南公康東平公蒼従幸潁川進
幸葉章陵(葉縣故楚葉公邑屬南郡/今許州縣也葉音式渉反)五月乙夘車駕還
宮六月癸巳臨淮公衡薨秋七月妖巫李廣等羣起據
皖城(縣名屬廬江郡故城在今/舒州有皖水音下板反)遣虎賁中郎将馬援驃
騎将軍叚志討之九月破皖城斬李廣等冬十月辛巳
廢皇后郭氏為中山太后立貴人隂氏為皇后進右翊
公輔為中山王食常山郡(本恒山郡避文帝諱改為常/山故城在今趙州元氏縣西)
其餘九國公皆即舊封進爵為王甲申幸章陵修園廟
祠舊宅觀田廬置酒作樂賞賜時宗室諸母因酣悦相
與語曰文叔少時謹信與人不欵曲唯直柔耳今乃能
如此帝聞之大笑曰吾理天下亦欲以柔道行之乃悉
為舂陵宗室起祠堂有鳳皇見於潁川之郏縣(郏今汝/州郏城)
(縣也東觀記曰鳳髙八尺五彩羣鳥/並従行列盖地數頃停一十七日)十二月至自章陵
是嵗莎車國遣使貢獻
十八年春二月蜀郡守将史歆叛遣大司馬吴漢率二
将軍討之圍成都甲寅西廵狩幸長安三月壬午祠髙
廟遂有事十一陵歴馮翊界進幸蒲坂祠后土(漢官儀/曰祭地)
(於河東汾隂后土宮宮曲入河古之祭地澤中方丘也/以夏至日祭其禮儀如祭天蒲坂縣屬河東郡后土祠)
(在今蒲州汾/隂縣西北)夏四月甲戌車駕還宮癸酉詔曰今邉郡
盗榖五十斛罪至於死開殘吏妄殺之路其蠲除此法
同之内郡遣伏波将軍馬援率樓船将軍叚志等擊交
阯賊徵側等戊申幸河内戊子至自河内五月旱盧芳
復亡入匈奴秋七月吴漢㧞成都斬史歆等壬戌赦益
州所部殊死已下冬十月庚辰幸宜城(縣屬南郡楚之/鄢邑也故城在)
(今襄州率/道縣南)還祠章陵十二月乙丑車駕還宮是嵗罷州
牧置刺史(武帝元封五年初置部刺史掌奉詔條察州/秩六百石員十三人成帝綏和元年更名牧)
(秩二千石哀帝建平二年復為刺史元夀二年復為/牧經王莽變革至建武元年復置牧今改置刺史)
十九年春正月庚子追尊孝宣皇帝曰中宗始祠昭帝
元帝於太廟(漢官儀曰光武第雖十二於父子之次於/成帝為兄弟於哀帝為諸父於平帝為祖)
(父皆不可為之後上至元帝於光武為父故上繼元帝/而為九代故河圖云赤九㑹昌謂光武也然則宣帝為)
(曾祖故追尊及祠之○劉攽曰注案世/數宣帝於光武猶是祖此多一曾字)成帝哀帝平帝
於長安春陵節侯以下四世於章陵妖巫單臣傅鎮等
反據原武太中大夫臧宮圍之夏四月㧞原武斬臣鎮
等伏波将軍馬援破交阯斬徴側等因擊破九真賊都
陽等降之閏月戊申進趙齊魯三國公爵為王六月戊
申詔曰春秋之義立子以貴(公羊傳曰立嫡以長不以/賢立子以貴不以長桓公)
(何以貴母貴也母貴則子貴子以母貴母以子貴○劉/攽曰注母貴則子貴案公羊本文當云母貴則子何以)
(貴此少何/以二字)東海王陽皇后之子宜承大統皇太子彊崇
執謙退願備藩國父子之情重乆違之其以彊為東海
王立陽為皇太子改名荘秋九月南廵狩壬申幸南陽
進幸汝南南頓縣舎置酒㑹賜吏人復南頓田租嵗(○/劉)
(攽曰案文不見嵗數明少一字近下二十年復濟陽六/嵗顯宗復元氏六嵗則此當初復五嵗增一嵗則六嵗)
(與後事同矣/是漏五字也)父老前叩頭言皇考居此日乆陛下識知
寺舎(蔡邕獨斷曰陛階陛也與天子言不敢指斥故云/陛下風俗通曰寺司也諸官府所止皆曰寺光武)
(常従皇考至南頓/故識知官府寺舍)每来輙加厚恩願賜復十年帝曰天
下重器常恐不任日復一日安敢逺期十嵗乎吏人又
言陛下實惜之何言謙也帝大笑復增一嵗進幸淮陽
梁沛西南夷寇益州郡(常璩華陽國志云武帝元封二/年叟夷反将軍郭昌討平之因)
(開為益州郡故城在/今昆州晉寧縣是也)遣武威将軍劉尚討之越巂太守
任貴謀叛十二月劉尚襲貴誅之是嵗復致函谷闗都
尉(九年省今復置○劉攽曰正文致/亦當作置此注中亦自作置也)修西京宮室
二十年春二月戊子車駕還宮夏四月庚辰大司徒戴
渉下獄死(古今注曰坐入故/太倉令奚渉罪)大司空竇融免五月辛亥
大司馬吴漢薨匈奴寇上黨天水遂至扶風六月庚寅
廣漢太守蔡茂為大司徒太僕朱浮為大司空壬辰左
中郎将劉隆為驃騎将軍行大司馬事(武帝省太尉置/大司馬将軍成)
(帝賜金印紫綬置官屬禄比丞相/哀帝去將軍位在司徒上見前書)乙未徙中山王輔為
沛王秋東夷韓國人率衆詣樂浪内附(東夷有辰韓卞/韓馬韓謂之三)
(韓國/也)冬十月東廵狩甲午幸魯進幸東海楚沛國十二
月匈奴寇天水壬寅車駕還宮是嵗省五原郡徙其吏
人置河東復濟陽縣徭役六嵗
二十一年春正月武威将軍劉尚破益州夷平之夏四
月安定屬國胡叛屯聚青山(青山在今慶州/烏嶺縣西北)遣将兵長
史陳訢討平之(訢音/欣)秋鮮卑寇遼東遼東太守祭彤大
破之冬十月遣伏波将軍馬援出塞擊烏桓不尅匈奴
寇上谷中山其冬鄯善王車師王等十六國皆遣子入
侍奉獻願請都䕶(都護宣帝置始以鄭吉為之秩比二/千石都總也言總護南北道居烏壘)
(城察西域諸國動/静以聞事見前書)帝以中國初定未遑外事乃還其侍
子厚加賞賜
二十二年春閏月丙戌幸長安祠髙廟遂有事十一陵
二月己巳至自長安夏五月乙未晦日有蝕之秋七月
司隸校尉蘇鄴下獄死九月戊辰地震裂制詔曰(○劉/攽曰)
(案史無有書制詔曰者唯下三公及它官詔有云制詔/某官史亦不著曰字眀此多一制字也説者云武后諱)
(詔曾改此詔作制/後人因誤重之也)日者地震南陽尤甚夫地者任物至
重静而不動者也而今震裂咎在君上鬼神不順無德
灾殃将及吏人朕甚懼焉其令南陽勿輸今年田租芻
藁遣謁者案行其死罪繫囚在戊辰以前減死罪一等
徒皆弛解鉗衣絲絮(弛解脱也倉頡篇曰鉗釱也音竒/炎反前書音義曰釱足鉗也音徒)
(計反又太盖反舊法在徒役/者不得衣絲絮今赦許之)賜郡中居人壓死者棺錢
人三千其口賦逋税而廬宅尤破壊者勿収責(漢儀注/曰人年)
(十五至五十六出賦錢人百二十為一筭又七嵗至十/四嵗出口錢人二十以供天子至武帝時又口加三錢)
(以補車騎馬逋/税謂欠田租也)吏人死亡或在壊垣毁屋之下而家羸
弱不能収拾者其以見錢榖取傭為尋求之冬十月壬
子大司空朱浮免癸丑光禄勲杜林為大司空是嵗齊
王章薨青州蝗匈奴薁鞬日逐王比(薁音於六反鞬音/紀言反比其名也)
遣使詣漁陽請和親使中郎将李茂報命烏桓擊破匈
奴匈奴北徙幕南地空(前書音義曰沙土/曰幕即今磧也)詔罷諸邉郡
亭候吏卒
二十三年春正月南郡蠻叛遣武威将軍劉尚討破之
徙其種人於江夏(郡名故城在今安/州雲夢縣東南)夏五月丁夘大司
徒蔡茂薨秋八月丙戌大司空杜林薨九月辛未陳留
太守玉況為大司徒(況字文伯京/兆人玉音肅)冬十月丙申太僕張
純為大司空髙句驪率種人詣樂浪内屬十二月武陵
蠻叛寇掠郡縣遣劉尚討之戰於沅水(武陵郡今朗州/也沅水名出牂)
(柯東止過臨沅縣/至長沙入洞庭湖)尚軍敗歿是嵗匈奴薁鞬日逐王比
率部曲遣使詣西河内附
二十四年春正月乙亥大赦天下匈奴薁鞬日逐王比
遣使欵五原塞求扞禦北虜秋七月武陵蠻寇臨沅(縣/名)
(屬武陵郡故城在/今朗州武陵縣)遣謁者李嵩中山太守馬成討蠻不
尅於是伏波将軍馬援率四将軍討之詔有司申眀舊
制阿附蕃王法(武帝時有淮南衡山之謀作左官之律/設附益之法前書音義曰人道尚右言)
(捨天子仕諸侯為左官左僻也阿曲附益/王侯者将冇重法是為舊制今更申明之)冬十月匈奴
薁鞬日逐王比自立為南單于於是分為南北匈奴
二十五年春正月遼東徼外貊人(貊人穢貊國/人也貊音陌)寇右北
平漁陽上谷太原遼東太守祭彤招降之烏桓大人来
朝(烏桓謂/渠帥也)南單于遣使詣闕貢獻奉蕃稱臣又遣其左
賢王擊破北匈奴却地千餘里三月南單于遣子入侍
戊申晦日有食之伏波将軍馬援等破武陵蠻於臨沅
冬十月叛蠻悉降夫餘王遣使奉獻(夫餘國在海東/去𤣥菟千餘里)是
嵗烏桓大人率衆内屬詣闕朝貢
二十六年春正月詔有司增百官奉(續漢志曰大将軍/三公奉月三百五)
(十斛秩中二千石奉月百八十斛二千石月百二十斛/比二千石月百斛千石月八十斛六百石月七十斛比)
(六百石月五十五斛四百石月五十斛比四百石月四/十五斛三百石月四十斛比三百石月三十七斛二百)
(石月三十斛比二百石月二十七斛百石月十六斛㪷/食月十一斛佐史月八斛凡諸受奉錢榖各半奉音扶)
(用/反)其千石已上減於西京舊制六百石已下增於舊秩
初作夀陵(初作陵未有名故號夀陵盖取乆長之義/也漢自文帝以後皆預作陵今循舊制也)将
作大匠竇融上言園陵廣袤無慮所用(前書曰将作少/府秦官掌宮室)
(景帝改為大匠秩二千石説文曰南北曰袤東西曰廣/廣雅曰無慮都凡也謂請園陵都凡制度也袤音茂)
帝曰古者帝王之葬皆陶人瓦器木車茅馬(禮記塗車/芻靈自古)
(有之鄭元注云芻/靈束茅為人馬也)使後世之人不知其處太宗識終始
之義景帝能述遵孝道遭天下反覆而覇陵獨完受其
福豈不羙哉(謂赤眉入長安/惟覇陵不掘)令所置地不過二三頃無
為山陵陂池裁令流水而已(言不起山陵裁令封土陂/池不停水而已陂音普何)
(反池音/徒何反)遣中郎将叚郴授南單于璽綬令入居雲中(郡/名)
(在今勝州北/郴音丑林反)始置使匈奴中郎将将兵衛護之(中郎将/即叚郴)
(也漢官儀曰使匈奴中/郎将屯西河美稷縣也)南單于遣子入侍奉奏詣闕於
是雲中五原朔方北地定襄鴈門上谷代八郡民歸於
本土遣謁者分将施刑補理城郭(施與㢮同/解見上)發遣邉民
在中國者布還諸縣皆賜以装錢轉輸給食(東觀記曰/時城郭丘)
(墟掃地更為/上悔前徙之)
二十七年夏四月戊午大司徒玉況薨五月丁丑詔曰
昔契作司徒禹作司空皆無大名其令二府去大(朱祐/奏宜)
(令三公並去大名以/法經典帝従其議)又改大司馬為太尉驃騎大将軍
行大司馬劉隆即日罷(○劉攽曰案二漢稱行者皆云/行某官事不如今但云行某官)
(也眀此少/一事字)以太僕趙憙為太尉大司農馮勤為司徒益
州郡徼外蠻夷率種人内屬北匈奴遣使詣武威乞和
親(武威郡故城在今凉州姑/臧縣西北故凉城是也)冬魯王興齊王石始就國
二十八年春正月己巳徙魯王興為北海王以魯國益
東海賜東海王彊虎賁旄頭鍾虡之樂(漢官儀曰虎賁/千五百人戴鶡)
(尾屬虎賁中郎将又云舊選羽林為旄頭被髪先駈魏/文帝列異傳曰㤗文公時梓樹化為牛以騎擊之騎不)
(勝或墮地髻解被髪牛畏之入水故秦因是置旄頭騎/使先駈爾雅曰木謂之虡所以懸鍾磬也説文曰虡飾)
(為猛/獸)夏六月丁夘沛太后郭氏薨因詔郡縣捕王侯賔
客坐死者數千人(時更始子鯉因沛獻王輔殺劉/盆子兄恭故王侯賔客多坐死)秋八
月戊寅東海王彊沛王輔楚王英濟南王康淮陽王延
始就國冬十月癸酉詔死罪繋囚皆一切募下蠶室(蠶/室)
(宮刑獄名有刑者畏風湏暖作窨室蓄火/如蠶室因以名焉窨一禁反見前書音義)其女子宮(謂/幽)
(閉/也)北匈奴遣使貢獻乞和親
二十九年春二月丁巳朔日有食之遣使者舉寃獄出
繫囚庚申賜天下男子爵人二級鰥寡孤獨篤癃貧不
能自存者粟人五斛夏四月乙丑詔令天下繫囚自殊
死已下及徒各減本罪一等其餘贖罪輸作各有差
三十年春正月鮮卑大人内屬朝賀二月東廵狩甲子
幸魯進幸濟南閏月癸丑車駕還宮有星孛於紫宮夏
四月戊子徙左翊王焉為中山王五月大水賜天下男
子爵人二級鰥寡孤獨篤癃貧不能自存者粟人五斛
秋七月丁酉幸魯國(○劉攽曰案它䖏皆/不言國明此多一字)復濟陽縣是
年徭役冬十一月丁酉至自魯
三十一年夏五月大水戊辰賜天下男子爵人二級鰥
寡孤獨篤癃貧不能自存者粟人六斛癸酉晦日有食
之是夏蝗秋九月甲辰詔令死罪繫囚皆一切募下蠶
室其女子宮是嵗陳留雨榖形如稗實(杜預注左傳云/稗草之似榖者)
(音蒲/解反)北匈奴遣使奉獻
中元元年春正月東海王彊沛王輔楚王英濟南王康
淮陽王延趙王盱皆来(盱音況/于反)丁夘東廵狩二月己夘
幸魯進幸太山北海王興齊王石朝于東嶽辛夘柴望
岱宗登封太山甲午禪于梁父(岱宗太山也梁父太山/下小山也封謂聚土為)
(壇墠謂除地而祭改墠為禪神之也續漢志曰時上御/輦升山即位於壇南北靣尚書令奉玉牒檢皇帝以寸)
(三分璽親封之藏玉牒已以石覆訖尚書令以五寸印/封石檢畢皇帝再拜禪祭地于梁隂以髙后配山川羣)
(神従祀焉其玉牒文/祕刻石文辭多不載)三月戊辰司空張純薨夏四月癸
酉車駕還宮己夘大赦天下復嬴博梁父奉髙(四縣屬/太山郡)
(故城在今兖/州博城縣界)勿出今年田租芻藁改年為中元行幸長
安戊子祀長陵五月乙丑至自長安六月辛夘太僕馮
魴為司空乙未司徒馮勤薨是夏京師醴泉湧出(尚書/中候)
(曰俊乂在官/則醴泉出也)飲之者固疾皆愈惟眇蹇者不瘳又有赤
草生於水崖(赤草朱草也大戴記曰朱草日生一葉/至十五日已後日落一葉周而復始)郡
國頻上甘露羣臣奏言地祗靈應而朱草萌生(孝經援/神契曰)
(德至草木/即朱草生)孝宣帝每有嘉瑞輙以改元神爵五鳯甘露
黄龍列為年紀盖以感致神祗表彰德信是以化致升
平稱為中興今天下清寧靈物仍降陛下情存損挹推
而不居豈可使祥符顯慶沒而無聞宜令太史撰集(太/史)
(史官之長也前書音義曰太/史公武帝置位在丞相之上)以傳来世帝不納常自謙
無德每郡國所上輙抑而不當故史官罕得記焉秋郡
國三蝗冬十月辛未司𨽻校尉東莱李訢為司徒甲申
使司空告祠髙廟曰髙皇帝與羣臣約非劉氏不王呂
太后賊害三趙(謂髙帝子趙幽王友趙/恭王恢趙𨼆王如意)専王呂氏賴社
稷之靈禄産伏誅(呂産呂禄並呂后兄弟子呂后崩各/擁南北軍欲為亂周勃陳平等誅之)
天命㡬墜危朝更安呂太后不宜配食髙廟同祧至尊
薄太后母德慈仁(薄太后髙帝姬/孝文帝之母)孝文皇帝賢明臨國
子孫賴福延祚至今其上薄太后尊號曰髙皇后配食
地祗遷呂太后廟主于園四時上祭(園謂塋域也/於中置寢)十一
月甲子晦日有食之是嵗初起眀堂靈臺辟雍及北郊
兆域(大戴禮云明堂者凡九室一室有四户八牖三十/六户七十二牖以茅盖上上圓下方赤綴户也白)
(綴牖也禮圖又曰建武三十二年作明堂上圓下方十/二堂法日辰九室法九州室八牕八九七十二法一時)
(之王室有十二户法隂陽之數胡伯始云古清廟盖以/茅今盖以瓦下藉茅存古制也漢官儀曰明堂四面起)
(土作塹上作橋塹中無水眀堂去平城門二里所天子/出従平城門先歴眀堂乃至郊祀又曰辟雍去眀堂三)
(百歩車駕臨辟雍従北門入三月九月皆於中行郷射/禮辟雍以水周其外以節觀者諸侯曰泮宮東西南有)
(水北無下天子也漢官閣疏曰靈䑓髙三丈十二門天/子曰靈䑓諸侯曰觀臺漢官儀北郊壇在城西北角去)
(城一里所謂方壇四陛但存壇祠舎而已其鼔吹樂及/舞人御帳皆従南郊之其地祗位南靣西上髙皇后配)
(西面皆在壇上地理羣神従食壇下南郊焚犢北郊埋/犢○劉攽曰注去城一里所謂方壇四陛案謂當作為)
(上文云去城一里所句為方壇四陛傳寫/之誤以為為謂以所屬下句甚無謂也)宣布圖䜟於
天下復濟陽南頓是年徭役參狼羌寇武都敗郡兵隴
西太守劉盱遣軍救之及武都郡兵討叛羌皆破之
二年春正月辛未初立北郊祀后土東夷倭奴國王遣
使奉獻(倭在帯方東南大/海中依山島為國)二月戊戌帝崩於南宮前殿
年六十二(伏侯古今注曰/是嵗在丁巳)遺詔曰朕無益百姓皆如孝
文皇帝制度務従約省(文帝葬皆以瓦器不以金銀/銅錫為飾因其山不起墳)刺
史二千石長吏皆無離城郭無遣吏及因郵奏(説文曰/郵境上)
(行書舎也○劉攽曰案文多一無字光武崩諸侯有奔/喪之義光武従事簡約既敕刺史二千石無離城郭又)
(不得遣吏及因郵奏事不近事情明此多一無字無疑/盖凡弔喪及赴葬皆遣吏及因郵也廉范傳肅宗崩廬)
(江嚴麟奉章云云/此則遣吏之證)初帝在兵間乆厭武事且知天下疲
耗思樂息肩(左傳曰息/肩于晉)自隴蜀平後非儆急未甞復言
軍旅皇太子甞問攻戰之事帝曰昔衛靈公問陳孔子
不對此非爾所及(論語衛靈公問陳於孔子曰爼豆之/事則甞聞之矣軍旅之事未之學也)
每旦視朝日側乃罷數引公卿郎将講論經理夜分乃
寐(分猶/半也)皇太子見帝勤勞不怠承間諫曰陛下有禹湯
之明而失黄老養性之福(黄帝/老子)願頤愛精神優游自寧
帝曰我自樂此不為疲也雖身濟大業兢兢如不及故
能明慎政體總攬權綱量時度力舉無過事退功臣而
進文吏戢弓矢而散馬牛雖道未方古斯亦止戈之武
焉(左傳曰於文/止戈為武也)
論曰皇考南頓君初為濟陽令以建平元年十二月甲
子夜生光武於縣舎(蔡邕光武碑文云光武将生皇考/以令舎不顯開宮後殿居之而生)
有赤光照室中(東觀記曰光照/室中盡明如畫)欽異焉使卜者王長占
之長辟左右(辟音頻/亦反)曰此兆吉不可言是嵗縣界有嘉
禾生一莖九穗因名光武曰秀明年方士有夏賀良者
上言哀帝云漢家歴運中衰當再受命於是改號為太
初元年稱陳聖劉太平皇帝以厭勝之及王莽簒位忌
惡劉氏以錢文有金刀故改為貨泉或以貨泉字文為
白水真人後望氣者蘇伯阿為王莽使至南陽遥望見
㫪陵郭唶曰(唶歎也音/子夜反)氣佳哉鬱鬱葱葱然及始起兵
還㫪陵逺望舎南火光赫然屬天有頃不見初道士西
門君惠李守等亦云劉秀當為天子其王者受命信有
符乎不然何以能乗時龍而御天哉(易曰時乗六/龍以御天)
賛曰炎正中微大盜移國(漢以火德王故曰炎正大盜/謂王莽簒位也荘子曰田成)
(子一日殺齊君而盜其國向所/謂智者不反為大盜積者乎)九縣飊回三精霧塞(九/縣)
(九州也飊回謂亂也三精日月/星也霧塞言昬昧也精或為象)人厭淫詐神思反德光
武誕命靈貺自甄(誕大也書曰誕膺天命甄明/也靈貺謂佳氣神光之類也)沈㡬先
物深略緯文(㡬者動之㣲也物事也沈深之㡬/先見於事也諡法經緯天地曰文)尋邑百
萬貔虎為羣(貔執夷虎屬也書曰如/虎如貔言其猛勇也)長轂雷野髙鋒彗
雲(長轂兵車雷野言其聲盛淮南子/曰雷以為車輿彗埽也音詳鋭反)英威既振新都自
焚(王莽初封為新都侯史記曰周武王伐紂紂衣其寳/玉自焚而死莽雖被殺滅亡與紂同故假以言之)
䖍劉庸代紛紜梁趙(䖍劉皆殺也左傳曰䖍劉我邉垂/謂公孫述稱帝於庸蜀盧芳據代)
(郡也紛紜喻亂也梁/謂劉永趙謂王郎也)三河未澄四闗重擾(三河河南河/北河東也未)
(澄謂朱鮪等據洛州未歸光武也四闗謂長安四塞之/國重擾謂更始已定闗中劉盆子入闗殺更始發掘諸)
(陵/也)神旌乃顧遞行天討(周禮曰析羽為旌稱神者猶言/神兵神算也詩云乃眷西顧書)
(云天討/有罪也)金湯失險車書共道(前書曰金城湯池不可攻/矣金以喻堅湯取其熱光)
(武所撃皆失其險固也禮/記曰天下車同軌書同文)靈慶既啓人謀咸賛(靈慶謂/符䜟也)
(左傳曰天啓之也人謀謂羣下勸即尊/號也易曰人謀鬼謀百姓與能賛助也)明眀廟謨赳赳
雄斷(詩曰眀明天子淮南子曰運籌於廟/堂之上決勝千里之外赳赳武貌也)於赫有命系
隆我漢(於赫歎羙之詞音烏詩/云有命既集系猶繫也)
　(劉攽曰案天子適諸侯曰廵守守音狩耳字不作狩/狩田獵之名春秋天王狩於河陽彼直謂狩獵不與)
　(廵守同而此書廵守字皆作狩不可盡改又案他書/亦多作廵狩字盖世俗相傳迷誤已乆以彼證字或)
　(真以狩字為是故粗論之以曉學者○又案光武改/中元元年續漢志云改建武三十二年為建武中元)
　(元年中元仍冠建武字今紀無建武字/誤脱之宋丞相作紀年譜亦常論此)
　
　
　
　
　
　
　
　
　
　
　
　
　
　後漢書卷一下
　後漢書卷一下考證
光武帝紀下比豐沛注髙祖豐沛邑人○(臣召南/)按應
　作沛豐邑人髙祖乃沛縣之豐邑人及即位後始置
　豐縣與沛縣並言豐沛也
與車駕㑹髙平下劉攽曰注案髙平縣名後改為髙平
　不成文理盖合有一郡字○(臣承/)蒼按髙平本非郡
　名盖髙平縣後改為平髙見唐志
邵為樂成侯注樂成縣故城在今瀛州樂府縣西北○
　(臣召南/)按樂府縣當是樂夀縣之訛唐無樂府縣其
　深州樂夀縣初𨽻瀛州舊唐志曰樂夀漢樂成縣是
　其証也
焉為左翊公○(臣召南/)按左翊公當作左馮翊公脱馮
　字以中山簡王焉傳証之可見
進幸葉章陵注葉縣故楚葉公邑屬南郡今許州縣也
　○(臣召南/)按南郡當作南陽郡唐葉縣本𨽻許州至
　開元後改𨽻汝州也
夏四月甲戌車駕還宮癸酉詔曰○諸本皆同臣松齡
　按癸酉移前甲戌移後寫者倒誤耳下文又云戊申
　幸河内戊子至河内按四月甲戌安得有戊申戊字
　明是甲字之訛觀下戊子可見
韓國人率衆請樂浪内附注有辰韓下韓馬韓謂之三
　韓國也○下韓應作弁韓
屯聚青山注青山在今慶州烏嶺縣西北○臣松齡按
　慶州祗有馬嶺縣無烏嶺縣
　
　
　
　
　
　
　
　後漢書卷一下考證
