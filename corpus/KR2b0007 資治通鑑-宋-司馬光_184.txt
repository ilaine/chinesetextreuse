
　資治通鑑卷一百八十三　宋　司馬光　撰
　　　　　　　　　　　　　　胡三省　音註
　隋紀七(起柔兆困敦盡彊圉赤/奮若五月凡一年有竒)
　　煬皇帝下
大業十二年春正月朝集使不至者二十餘郡(漢儀正/旦大朝)
(㑹諸郡計吏皆覲隋之朝集/使亦此類也朝直遙翻下同)始議分遣使者十二道發
兵討捕盗賊(使疏/吏翻)　詔毗陵通守路道徳(守式/又翻)集十郡
兵數萬人於郡東南起宫苑周圍十二里内為十六離
宫大抵倣東都西苑之制而竒麗過之又欲築宫於㑹
稽(㑹古/外翻)㑹亂不果成　三月上已帝與羣臣飲於西苑
水上命學士杜寶撰水飾圖經采古水事七十二使朝
散大夫黄衮以木為之間以妓航酒船(朝直遙翻散悉/亶翻間古莧翻)
(妓渠綺翻/航户郎翻)人物自動如生鐘磬箏瑟能成音曲　己丑
張金稱陷平恩(隋志平恩縣屬武/安郡稱尺證翻)一朝殺男女萬餘口
又陷武安鉅鹿清河諸縣(隋志武安縣屬武安郡鉅鹿/縣屬襄國郡清河郡帶清河)
(縣既郡城堅守則此縣不陷詳考隋志帶郭之清河本/武城縣開皇初改名清河而清河縣則舊清河縣金稱)
(所陷/葢此)金稱比諸賊尤殘暴所過民無孑遺(孑單也遺餘/也言無單孑)
(遺餘/也)　夏四月丁巳大業殿西苑火帝以為盗起驚走
入西苑匿草間火定乃還(還從宣翻/又如字)帝自八年以後每
夜眠恒驚悸(恒户登翻悸其/季翻心動也)云有賊令數婦人搖撫乃
得眠　癸亥歴山飛别將甄翟兒衆十萬冦太原(將即/亮翻)
(甄側/鄰翻)將軍潘長文敗死(長知/兩翻)　五月丙戍朔日有食之
既　壬午帝於景華宫徴求螢火得數斛夜出遊山放
之光遍巖谷(侍考異曰吳競貞觀政要貞觀八年上謂/  臣曰人君之言不可容易隋煬帝幸甘)
(泉宫怪無螢火勑云捉取多少於宫照夜所司遽遣數/千人採拾送五百轝於宫側小事尚爾况其大乎今從)
(隋/書)　帝問侍臣盗賊左翊衛大將軍宇文述曰漸少帝
曰比從來少幾何對曰不能什一納言蘇威引身隠柱
帝呼前問之對曰臣非所司不委多少(委悉也少/詩沼翻)但患
漸近帝曰何謂也威曰他日賊據長白山今近在汜水
(隋志汜水縣屬滎陽郡舊曰成臯/開皇十八年改曰汜水汜音似)且往日租賦丁役今
皆何在豈非其人皆化為盗乎比見奏賊皆不以實(比/毗)
(至/翻)遂使失於支計不時翦除又昔在鴈門許罷征遼今
復徴發(復扶/又翻)賊何由息帝不悦而罷尋屬五月五日(屬/之)
(欲/翻)百僚多饋珍玩威獨獻尚書或譛之曰尚書有五子
之歌威意甚不遜(言威以帝逸豫盤遊不知返將至失/邦如夏太康也尚而亮翻孔安國曰)
(以其上古之/書謂之尚書)帝益怒頃之帝問威以伐髙麗事(麗力/知翻)威
欲帝知天下多盗對曰今兹之役願不發兵但赦羣盗
自可得數十萬遣之東征彼喜於免罪爭務立功髙麗
可滅(麗力/知翻)帝不懌威出御史大夫裴藴奏曰此大不遜
天下何處有許多賊帝曰老革多姦(蜀志彭羕祗劉備/曰老革荒悖注云)
(老革皮色枯瘁之形羕罵備為/老革猶言老兵也帝引此語)以賊脅我欲批其口且
復隠忍(批蒲鱉翻又普/迷翻復扶又翻)藴知帝意遣河南白衣張行本
(隋志洛州河南郡大業/二年移都改曰豫州)奏威昔在髙陽典選(謂九年從/帝自遼東)
(還髙陽時/選宣戀翻)濫授人官畏怯突厥請還京師(事見上卷上/年厥九勿翻)
帝令案驗獄成下詔數威罪狀(數所/具翻)除名為民後月餘
復有奏威與突厥隂圖不軌者(復扶又翻/厥九勿翻)事下裴藴推
之藴處威死(下遐嫁翻/處昌吕翻)威無以自明但摧謝而已帝憫
而釋之曰未忍即殺并其子孫三世皆除名　秋七月
壬戌濟景公樊子葢卒(隋書樊子葢傳帝以子葢守東/都平𤣥感之功進爵濟公謂其)
(功濟天下封以嘉名無此郡/國也濟讀當如字卒子恤翻)　江都新作龍舟成送東
都宇文述勸幸江都右候衛大將軍酒泉趙才諫曰今
百姓疲勞府藏空竭(隋志張掖郡福祿縣舊/置酒泉郡藏徂浪翻)盗賊蜂起
禁令不行願陛下還京師安兆庶帝大怒以才屬吏(屬/之)
(欲/翻)旬日意解乃出之朝臣皆不欲行帝意甚堅無敢諌
者建節尉任宗上書極諫(置建節尉事見上卷上年朝/直遙翻下同任音壬上時掌)
(翻下/同)即日於朝堂杖殺之甲子帝幸江都命越王侗與
光祿大夫叚達太府卿元文都檢校民部尚書韋津右
武衛將軍皇甫無逸右司郎盧楚等總留後事(唐六典/曰煬帝)
(三年尚書都司始置左右司郎各一人掌都省之職品/同諸曹郎從五品總留後事者帝出廵幸以後事付留)
(臺官總之侗它/紅翻又音同)津孝寛之子也(韋孝寛宇文/干城之將)帝以詩留
别宫人曰我夢江都好征遼亦偶然奉信郎崔民象以
盗賊充斥於建國門上表諫(隋志帝置謁者臺官尋又/置散騎郎二十人從五品)
(承議郎正六品通直郎從六品各三十人宣徳郎正七/品宣義郎從七品各四十人徴事郎正八品將仕郎從)
(八品常從郎正九品奉信郎從九品各五/十人洛都羅城門正南曰建國上時掌翻)帝大怒先解
其頥然後斬之(説文頥/□也)　戊辰馮翊孫華舉兵為盗(隋/志)
(馮翊郡後魏置華州西/魏改曰同州帝改為郡)虞世基以盗賊充斥請發兵屯
洛口倉(大業二年/置洛口倉)帝曰卿是書生定猶恇怯(恇音/匡)戊辰
車駕至鞏勑有司移箕山公路二府於倉内(鞏縣屬河/南郡新唐)
(志河南有府三十九有鞏洛府無箕山公/路二府疑移於倉内後遂并為鞏洛府也)仍令築城以
備不虞至汜水(汜音/似)奉信郎王愛仁復上表請還西京
帝斬之而行至梁郡(帝改宋州為梁/郡復扶又翻)郡人邀車駕上書
曰陛下若遂幸江都天下非陛下之有又斬之是時李
子通據海陵左才相掠淮北杜伏威屯六合(隋志六合/縣屬江都)
(郡舊曰尉氏置秦郡後周改郡曰六合開/皇初廢郡改尉氏縣為六合縣相息亮翻)衆各數萬帝
遣光祿大夫陳稜將宿衛精兵八千討之往往克捷(將/即)
(亮/翻)　八月乙巳賊帥趙萬海衆數十萬自恒山冦髙陽
(帝改恒州為恒山郡/帥所類翻恒戸登翻)　冬十月己丑許恭公宇文述卒
(卒子/恤翻)初述子化及智及皆無頼化及事帝於東宫帝寵
昵之(昵尼/質翻)及即位以為太僕少卿(少詩/照翻)帝幸榆林(三年/幸榆)
(林見一百/八十卷)化及智及冒禁與突厥交市帝怒將斬之已
解衣辮髪既而釋之賜述為奴智及弟士及以尚主之
故常輕智及惟化及與之親昵述卒帝復以化及為右
屯衛將軍智及為將作少監(為化及兄弟為逆/張本復扶又翻)　李密
之亡也往依郝孝徳(考異曰韓昱壺關錄曰大業十一/年正月歴亭鎮將王該認形狀獲)
(李密送宇文述密佯患足疾防守者一日不行一二十/里忽至一澗水深岸險密跛足寅緣佯足蹷返撲而墜)
(乃至良乆狀若未蘇防守者又無計下取之遂以手中/鏘㦸引之密以手援㦸佯作失勢推㦸向水守者以危)
(岸手探不住遂即放却密即得鎗擉守者二人俱斃遂/投郝孝徳於平原按密楊𤣥感之黨前已詐亡防者豈)
(得不加械繫怠/慢如此今不取)孝徳不禮之又入王薄薄亦不之竒也
密困乏至削樹皮而食之匿於淮陽村舍(帝改陳州/為淮陽郡)變
姓名聚徒教授郡縣疑而捕之密亡去抵其妹夫雍丘
令丘君明(隋志雍丘縣屬/梁郡雍於用翻)君明不敢舍轉寄密於遊俠
王秀才家秀才以女妻之君明從姪懐義告其事(妻七/細翻)
(從才/用翻)帝令懐義自齎勑書與梁郡通守楊汪相知(守式/又翻)
收捕汪遣兵圍秀才宅適值密出外由是獲免君明秀
才皆死韋城翟讓為東都灋曹(隋志韋城縣屬東郡開/皇六年置劉昫曰隋分)
(白馬縣置於古城韋氏之國城東都當作東郡帝改滑/州為兖州二年改為東郡郡有西曹金户兵法士等曹)
(翟萇/伯翻)坐事當斬獄吏黄君漢竒其驍勇(驍堅堯/翻下同)夜中濳
謂讓曰翟法司天時人事抑亦可知豈能守死獄中乎
讓驚喜曰讓圈牢之豕(圈求/逺翻)死生唯黄曹主所命君漢
即破械出之讓再拜曰讓蒙再生之恩則幸矣奈黄曹
主何因泣下君漢怒曰本以公為大丈夫可救生民之
命故不顧其死以奉脱奈何反效兒女子涕泣相謝乎
君但努力自免勿憂吾也讓遂亡命於瓦崗為羣盗(瓦/崗)
(在東/郡界)同郡單雄信(考異曰唐書云雄信曹州/人今從河洛記單常演翻)驍健善用
馬槊(驍堅堯翻/槊色角翻)聚少年往從之(少詩/照翻)離狐徐世勣家於
衛南(離狐漢縣後魏之北濟隂郡也時屬濟隂郡唐中/世改曰南華宋白曰離狐縣初置在濮水南常為)
(神狐所穿穴遂移水北故曰離狐衛南古楚丘也隋開/皇置衛南縣屬東郡宋白曰全衛之時此地在衛之南)
(垂故以/名縣)年十七有勇畧説讓曰(説輸/芮翻)東郡於公與勣皆
為鄉里人多相識不宜侵掠滎陽梁郡汴水所經(帝改/鄭州)
(為滎陽郡宋州為梁郡班志汴水在滎陽西/南葢汴水所起東南入梁郡界汴皮變翻)剽行舟掠
啇旅足以自資(剽匹/妙翻)讓然之引衆入二郡界掠公私船
資用豐給附者益衆聚徒至萬餘人時又有外黄王當
仁濟陽王伯當韋城周文舉雍丘李公逸等皆擁衆為
盗(外黄濟陽二縣隋志皆屬濟/隂郡剽匹妙翻濟子禮翻)李密自雍州亡命往來
諸帥間説以取天下之策(帥所類翻説/輸芮翻下同)始皆不信乆之
稍以為然相謂曰斯人公卿子弟志氣若是今人人皆
云楊氏將滅李氏將興吾聞王者不死斯人再三獲濟
豈非其人乎由是漸敬密密察諸帥唯翟讓最彊乃因
王伯當以見讓(考異曰隋唐書皆云密歸翟讓其中有/知密是𤣥感亡將潜勸讓害之密懼因)
(王伯當以策干讓讓始敬焉按密既亡歸羣盗必不隠/其姓名誰不知玄感亡將讓得之當用以敵隋何惡於)
(密而害之今不取革命記云密投賊帥郝孝徳説之曰/若能用密之策河朔可指揮而定孝徳曰本緣饑荒求)
(活性命何敢别圖國家若知公在此孝徳死亡無日翟/讓等徒衆絶多請將兵送公於彼是日孝徳以馬一匹)
(自送至河執袂飲酒而别軍中慕從者亦數/十人仍遣兵馬將送密於翟讓今從隋書)為讓畫策
(為于/偽翻)往説諸小盗皆下之讓悦稍親近密與之計事(近/其)
(靳/翻)密因説讓曰劉項皆起布衣為帝王今主昏於上民
怨於下鋭兵盡於遼東和親絶於突厥(厥九/勿翻)方乃廵遊
揚越委棄東都此亦劉項奮起之㑹也以足下雄才大
畧士馬精鋭席卷二京誅滅暴虐隋氏不足亡也(卷讀/曰棬)
讓謝曰吾儕羣盗旦夕偷生草間(儕士/皆翻)君之言者非吾
所及也㑹有李𤣥英者自東都逃來經歴諸賊求訪李
密云斯人當代隋家人問其故𤣥英言比來民間謠歌
(比毗/至翻)有桃李章曰桃李子皇后繞揚州宛轉花園裏勿
浪語誰道許桃李子謂逃亡者李氏之子也皇與后皆
君也宛轉花園裏謂天子在揚州無還日將轉於溝壑
也莫浪語誰道許者密也既與密遇遂委身事之前宋
城尉齊郡房𤣥藻自負其才(隋志宋城縣帶梁郡舊曰/睢陽開皇十八年更名)
恨不為時用預於楊𤣥感之謀變姓名亡命遇密於梁
宋之間遂與之俱遊漢沔(沔彌/兖翻)徧入諸賊説其豪傑還
日從者數百人(説式芮翻/從才用翻)仍為遊客處於讓營(處昌/吕翻)讓
見密為豪傑所歸欲從其計猶豫未决有賈雄者曉隂
陽占候為讓軍師言無不用密深結於雄使之託術數
以説讓雄許諾懐之未發㑹讓召雄告以密所言問其
可否對曰吉不可言又曰公自立恐未必成若立斯人
事無不濟讓曰如卿言蒲山公當自立何來從我對曰
事有相因所以來者將軍姓翟翟者澤也(翟萇/伯翻)蒲非澤
不生故須將軍也讓然之與密情好日篤(好呼/到翻)密因説
讓曰今四海糜沸(糜粥也言如/粥之沸也)不得耕耘公士衆雖多
食無倉廩唯資野掠常苦不給若曠日持乆加以大敵
臨之必渙然離散未若先取滎陽休兵館穀(考異曰革/命記密説)
(讓曰洛口倉米逾巨億請公發一札之令使密奉之告/諸道英雄就倉食米必雲合響應受命於公然後稱帝)
(號以定中原云云讓曰就倉食米實是上謀自顧庸賤/寧敢别創餘心必如此謀願奉公為主密懐懼改容而)
(拜讓亦拜於是言宴盡歡各恨相知之晩即日讓作書/與密散告諸處賊頭並剋期定日令總㑹洛口倉食米)
(今從/隋書)待士馬肥充然後與人爭利讓從之於是破金隄
關(金隄闗當在滎陽/界以漢金隄名之)攻滎陽諸縣多下之滎陽大守郇
王慶𢎞之子也(𢎞髙祖從祖弟也封河/間王守式又翻下同)不能討帝徙張
須陀為滎陽通守以討之庚戌須陀引兵擊讓讓曏數
為須陀所敗(數所角翻/敗補邁翻)聞其來大懼將避之密曰須陁
勇而無謀兵又驟勝既驕且狠可一戰擒也(狠户/墾翻)公但
列陳以待密保為公破之(陳讀曰陣下同/為于偽翻下同)讓不得已勒
兵將戰宻分兵千餘人伏於大海寺北林間須陁素輕
讓方陳而前讓與戰不利須陁乘之逐北十餘里密發
伏掩之須陁兵敗密與讓及徐世勣王伯當合軍圍之
須陁潰圍出左右不能盡出須陁躍馬復入救之來往
數四遂戰死所部兵晝夜號哭數日不止(史言張須陁/得士卒心號)
(户刀/翻)河南郡縣為之䘮氣(為于偽翻/䘮息浪翻)鷹揚郎將河東賈
務本為須陀之副亦被傷帥餘衆五千餘人奔梁郡務
本尋卒(將即亮翻被皮義翻/帥讀曰率卒子恤翻)詔以光祿大夫裴仁基為
河南討捕大使代領其衆徙鎮虎牢(虎牢即滎陽郡汜/水縣使疏吏翻)
讓乃令密建牙别綂所部號蒲山公營密部分嚴整(分/扶)
(問/翻)凡號令士卒雖盛夏皆如背負霜雪躬服儉素所得
金寶悉頒賜麾下由是人為之用麾下士卒多為讓士
卒所陵辱以威約有素不敢報也讓謂密曰今資糧粗
足(粗坐五翻今/人多從去聲)意欲還向瓦崗公若不往唯公所適讓
從此别矣讓帥輜重東引(重直/用翻)密亦西行至康城説下
數城(説輸/芮翻)大獲資儲讓尋悔復引兵從密(復扶/又翻)　鄱陽
賊帥操師乞自稱元興王建元始興(帝改饒州為鄱陽/郡操姓也帥所類)
(翻大考異曰隋帝紀作操天成按唐髙祖實錄林士𢎞/傳  業末與其鄉人操師乞起為羣盗師乞僭號建元)
(為天成攻陷豫章郡入據之唐書士𢎞傳操乞師自號/元興王皆無操天成名此賊本一人而隋唐二史各有)
(名號年紀/今參取之)攻陷豫章郡(帝改洪州/為豫章郡)以其鄉人林士𢎞為
大將軍詔治書侍御史劉子翊將兵討之師乞中流矢
死(治直之翻/中竹仲翻)士𢎞代綂其衆與子翊戰於彭蠡湖(禹貢/東滙)
(澤為彭蠡班志豫章郡彭澤縣彭蠡湖在西今在南/康軍城東南西接江州徳化縣界周廻四百五十里)子
翊敗死士𢎞兵大振至十餘萬人十二月壬辰士𢎞自
稱皇帝國號楚建元太平(自考異曰唐髙祖實錄士𢎞/  稱南越王尋僭號建元延)
(康唐書林士𢎞傳操師乞攻陷豫章郡而據之以士𢎞/為大將軍師乞既死士𢎞代董其衆復與劉子翊大戰)
(於彭蠡湖隋師敗績子翊死之士𢎞大振兵至十餘萬/十三年徙據䖍州稱帝其國號年名與此同今從隋書)
遂取九江臨川南康宜春等郡(帝改江州為九江郡改/撫州為臨川郡䖍州為)
(南康郡袁州/為宜春郡)豪傑爭殺隋守令以郡縣應之其地北自
九江南及番禺皆為所有(南海郡治番禺隋并為/南海縣番音潘禺音愚)　詔
以右驍衛將軍唐公李淵為太原留守(帝改并州為太/原郡驍堅堯翻)
(守式/又翻)以虎賁郎將王威虎牙郎將高君雅為之副(帝改/定官)
(制十二衛府每衛置䕶軍四人掌副貳將軍尋改䕶軍/為虎賁郎將正四品而置虎牙郎將六人副焉從四品)
(將即亮翻下/同賁音奔)將兵討甄翟兒(甄側/鄰翻)與翟兒遇於雀䑕谷
(隋志西河郡永/安縣有雀䑕谷)淵衆纔數千賊圍淵數匝(匝子/荅翻)李世民
將精兵救之抜淵於萬衆之中㑹歩兵至合擊大破之
(書考異曰新舊唐書本紀皆云十三年拜太原留守新/  仍云擊高陽歴山飛甄翟兒於西河破之今從隋帝)
(紀/)　帝疎薄骨肉蔡王智積每不自安及病不呼醫臨
終謂所親曰吾今日始知得保首領没於地矣　張金
稱郝孝徳孫宣雅髙士達楊公卿等冦掠河北屠陷郡
縣隋將帥敗亡者相繼(將即亮翻/帥所類翻)唯虎賁中郎將蒲城
王辯清河郡丞華隂揚善㑹數有功(按隋官制無中郎/將王辯傳辯自鷹)
(揚郎將遷虎賁郎將中字衍隋/志蒲城縣屬馮翊郡數所角翻)善㑹前後與賊七百餘
戰未嘗負敗帝遣太僕卿楊義臣討張金稱金稱營於
平恩東北(隋志平恩縣/屬武安郡)義臣引兵直抵臨清之西據永
濟渠為營(隋志臨清縣屬清河郡劉昫曰臨清漢清/泉縣後魏改為臨清永濟渠大業初所開)去
金稱營四十里深溝高壘不與戰金稱日引兵至義臣
營西義臣勒兵擐甲(擐音/宦)約與之戰既而不出日暮金
稱還營明旦復來(復扶又/翻下同)如是月餘義臣竟不出金稱
以為怯屢逼其營詈辱之(詈力/智翻)義臣乃謂金稱曰汝明
旦來我當必戰金稱易之不復設備(易以/䜴翻)義臣簡精騎
二千夜自館陶濟河(隋志館陶縣屬武陽/郡此河謂清河也)伺金稱離營
即入擊其累重(離力智翻累力/瑞翻重直用翻)金稱聞之引兵還義臣
從後擊之金稱大敗與左右逃於清河之東月餘楊善
㑹討擒之吏立木於市懸其頭張其手足令仇家割食
之未死間歌謳不輟詔以善㑹為清河通守(守式/又翻)　涿
郡通守郭絢(絢許/縣翻)將兵萬餘人討髙士達士達自以才
畧不及竇建徳乃進建徳為軍司馬悉以兵授之建徳
請士達守輜重自簡精兵七千人拒絢詐為與士達有
隙而叛遣人請降於絢(降户/江翻)願為前驅擊士達以自効
絢信之引兵隨建徳至長河(隋志長河縣屬平原郡/舊曰廣川仁壽初改名)不
復設備建徳襲之殺虜數千人斬絢首獻士達張金稱
餘衆皆歸建徳楊義臣乘勝至平原欲入髙雞泊討之
建徳謂士達曰歴觀隋將(將即/亮翻)善用兵者無如義臣今
滅張金稱而來其鋒不可當請引兵避之使其欲戰不
得坐費嵗月將士疲倦然後乘間擊之(間古/莧翻)乃可破也
不然恐非公之敵士達不從留建徳守營自帥精兵逆
擊義臣(帥讀/曰率)戰小勝因縱酒髙宴建徳聞之曰東海公
未能破敵遽自矜大禍至不乆矣後五日義臣大破士
達於陳斬之乘勝逐北趣其營(陳讀曰陣/趣七喻翻)營中守兵皆
潰建徳與百餘騎亡去至饒陽(隋志饒陽縣屬河/間郡騎竒寄翻)乘其
無備攻陷之收兵得三千餘人義臣既殺士達以為建
徳不足憂引去建徳還平原收士達散兵收葬死者為
士達發䘮軍復大振(為于偽翻政考異曰革命記曰髙/士達髙徳  與宗族鳩集離散得)
(五萬人捺渦於四根栁樹入髙雞泊中徳政自號東海/公以建徳為長史俄而徳政病死即有髙攩脱繼立為)
(東海公建徳仍依舊任攩脱領兵刼抄至宴城府為城/中兵所射而死賊之異姓皆欲建徳為主高氏一族不)
(欲更立别人遂分為兩軍各相猜貳然髙氏兵精强建/徳恐被屠乃詐分為官軍告髙氏併力共擊之高氏無)
(疑即合軍共闘兵刃纔交建徳自後擊之高氏兵大亂/建徳兩軍擁掠遣坐簡其驍勇及頭首千餘人殺之遂)
(總統其衆建徳自號長樂王冦抄州縣/即大業十二年二月也今從隋唐書)自稱將軍先是
羣盗得隋官及士族子弟皆殺之(先悉/薦翻)獨建徳善遇之
由是隋官稍以城降之聲勢日盛勝兵至十餘萬人(降/户)
(江翻下同/勝音升)　内史侍郎虞世基以帝惡聞賊盗(惡烏/路翻)諸
將及郡縣有告敗求救者(將即/亮翻)世基皆抑損表狀不以
實聞但云䑕竊狗盗郡縣捕逐行當殄盡願陛下勿以
介懐帝良以為然或杖其使者以為妄言由是盗賊徧
海内陷没郡縣帝皆弗之知也楊義臣破降河北賊數
十萬列狀上聞(所降者皆張金稱髙士達之衆/將即亮翻使疏吏翻上時掌翻)帝歎曰
我初不聞賊頓如此義臣降賊何多也世基對曰小竊
雖多未足為慮義臣克之擁兵不少(少詩沼/翻下同)乆在閫外
此最非宜帝曰卿言是也遽追義臣放散其兵賊由是
復盛(復扶/又翻)治書侍御史韋雲起劾奏世基及御史大夫
裴藴職典樞要維持内外四方告變不為奏聞(治直之/翻劾户)
(槩翻又户得/翻為于偽翻)賊數實多裁減言少陛下既聞賊少發兵
不多衆寡懸殊往皆不克故使官軍失利賊黨日滋請
付有司結正其罪大理卿鄭善果奏雲起詆訾名臣(訾/將)
(此/翻)所言不實非毁朝政妄作威權(朝直/遙翻)由是左遷雲起
為大理司直(唐六典後魏永安三年御史中尉高穆奏/置司直十人視五品𨽻廷尉位在正監上)
(不置曹事唯覆理御史/劾事北齊及隋因之)帝至江都江淮郡官謁見者(見/賢)
(遍/翻)專問禮餉豐薄豐則超遷丞守薄則率從停解江都
郡丞王世充獻銅鏡屏風遷通守(守式/又翻)厯陽郡丞趙元
楷獻異味遷江都郡丞(帝改和州為厯陽郡趙元/楷自小郡丞遷大郡丞)由是
郡縣競務刻剝以充貢獻民外為盗賊所掠内為郡縣
所賦生計無遺加之饑饉無食(無穀曰饑無/蔬果曰饉)民始采樹
皮葉或擣藁為末或煑土而食之諸物皆盡乃自相食
而官食猶充牣吏皆畏灋莫敢賑救王世充密為帝簡
閲江淮民間美女獻之由是益有寵　河間賊帥格謙
擁衆十餘萬據豆子䴚(帝改瀛州為河間郡姓苑格姓/允格之後帥所類翻䴚各朗翻)
自稱燕王帝命王世充將兵討斬之謙將勃海髙開道
(帝改滄州為勃海郡燕/因肩翻將即亮翻下同)收其餘衆冦掠燕地軍勢復振
(復扶/又翻)　初帝謀伐髙麗(麗力/知翻)器械資儲皆積於涿郡涿
郡人物殷阜屯兵數萬又臨朔宫多珍寶諸賊競來侵
掠留守官虎賁郎將趙什住等不能拒唯虎賁郎將雲
陽羅藝獨出戰(守式又翻賁音奔將即/亮翻雲陽縣屬京兆郡)前後破賊甚衆
威名日重什住等隂忌之藝將作亂先宣言以激其衆
曰吾輩討賊數有功(數所/角翻)城中倉庫山積制在留守之
官而莫肯散施以濟貧乏(施式/豉翻)將何以勸將士衆皆憤
怨軍還郡丞出城候藝藝因執之陳兵而入什住等懼
皆來聽命乃發庫物以賜戰士開倉廩以賑貧乏境内
咸服殺不同己者勃海太守唐禕等數人(守式/又翻)威振燕
地栁城懐遠並歸之藝黜栁城太守楊林甫改郡為營
州(隋志栁城縣帶遼西郡與襄平郡葢皆/帝所置改郡為州示復開皇之舊也)以襄平太守
鄧暠為總管(暠古/老翻)藝自稱幽州總管　突厥數冦北邊
(厥九/勿翻)詔晉陽留守李淵帥太原道兵與馬邑太守王仁
恭擊之(晉陽留守即太原留守也太原有晉陽宫故亦/稱晉陽太守帝改朔州為馬邑郡帥讀曰率下)
(同守式/又翻)時突厥方彊兩軍衆不滿五千仁恭患之淵選
善騎射者二千人使之飲食舍止一如突厥或與突厥
遇則伺便擊之前後屢㨗突厥頗憚之(前後屢得小捷/耳曰頗憚者未)
(深憚也厥九勿翻騎/竒寄翻伺相吏翻)
　　恭皇帝(諱侑封代王元徳太子昭之子煬/帝之孫也諡法尊賢讓善曰恭)
義寧元年(是年十一月李淵克長安方奉/代王即位改元通鑑因以繫年)春正月右禦
衛將軍陳稜討杜伏威伏威帥衆拒之稜閉壁不戰伏
威遺以婦人之服謂之陳姥(遺于季翻/姥莫補翻)稜怒出戰伏威
奮擊大破之稜僅以身免(克考異曰隋陳稜傳云往往/  捷唐杜伏威傳云稜僅以)
(身免葢稜先破李子通等後/為伏威所敗也今從唐書)伏威乘勝破髙郵(隋志髙/郵縣屬)
(江都/郡)引兵據歴陽自稱總管以輔公祏為長史(祏音石/長知兩)
(翻/)分遣諸將徇屬縣所至輙下(將即/亮翻)江淮間小盗爭附
之伏威常選敢死之士五千人謂之上募寵遇甚厚有
攻戰輙令上募先擊之戰罷閲視有傷在背者即殺之
以其退而被擊故也(被皮/義翻)所獲資財皆以賞軍士有戰
死者以妻妾徇葬故人自為戰所向無敵　丙辰竇建
徳為壇於樂壽(隋志樂壽縣屬河間郡古樂城/縣仁夀初更名樂音洛下同)自稱長
樂王置百官改元丁丑(唐考異曰許敬宗太宗實錄舊/  帝紀皆云武徳元年二月建)
(徳稱長樂王按建徳改元丁丑即/是今嵗今從隋帝紀及建徳傳)　辛巳魯郡賊徐圓
朗攻陷東平分兵略地自琅邪以西北至東平盡有之
(煬帝改兖州為魯郡改鄆州為/東平郡沂州為琅邪郡邪音耶)勝兵二萬餘人(勝音/升)
盧明月轉掠河南至于淮北衆號四十萬自稱無上王
帝命江都通守王世充討之世充與戰於南陽大破之
(隋志南陽郡舊置荆州開皇初/改鄧州煬帝改為郡守式又翻)斬明月餘衆皆散　二
月壬午朔方鷹揚郎將梁師都(帝改夏州為朔/方郡將即亮翻)殺郡丞
唐世宗據郡自稱大丞相北連突厥　馬邑太守王仁
恭(煬帝改朔州/為馬邑郡)多受貨賂不能振施(施式/豉翻)郡人劉武周
驍勇喜任俠(驍堅堯翻/喜許記翻)為鷹揚府校尉(煬帝改大都督/為校尉校户教)
(翻/)仁恭以其土豪甚親厚之令帥親兵屯閤下(帥讀/曰率)武
周與仁恭侍兒私通恐事泄謀作亂先宣言曰今百姓
饑饉僵尸滿道王府君閉倉不賑䘏豈為民父母之意
乎(僵居良翻賑/津忍翻下同)衆皆憤怒武周稱疾卧家豪傑來候問
武周椎牛縱酒因大言曰壯士豈能坐待溝壑今倉粟
爛積誰能與我共取之豪傑皆許諾己丑仁恭坐聽事
(聽讀/曰㕔)武周上謁(上時/掌翻)其黨張萬嵗等隨入升階斬仁恭
持其首出徇郡中無敢動者於是開倉以賑饑民馳檄
境内屬城皆下之收兵得萬餘人武周自稱太守(守式/又翻)
(守考異曰創業注云二月己丑馬邑軍人劉武周殺太/  王仁恭據其郡自稱天子國號定楊按唐書武周據)
(汾陽宫乃僭/號于時未也)遣使附于突厥(使疏吏翻/厥九勿翻)　李密説翟讓
曰(説式芮翻/翟萇伯翻)今東都空虚兵不素練越王冲㓜留守諸
官政令不壹士民離心叚達元文都闇而無謀以僕料
之彼非將軍之敵若將軍能用僕計天下可指麾而定
乃遣其黨裴叔方覘東都虚實(守式又翻令力定翻/覘丑亷翻又丑艶翻)留
守官司覺之始為守禦之備且馳表告江都密謂讓曰
事勢如此不可不發兵灋曰先則制於已後則制於人
今百姓饑饉洛口倉多積粟去都百里有餘(都謂/東都)將軍
若親帥大衆輕行掩襲(帥讀/曰率)彼遠未能救又先無豫備
取之如拾遺耳比其聞知(比必/寐翻)吾已獲之發粟以賑窮
乏逺近孰不歸附百萬之衆一朝可集枕威養鋭(枕職/任翻)
以逸待勞縱彼能來吾有備矣然後檄召四方引賢豪
而資計策選驍悍而授兵柄(驍堅堯翻悍户/旰翻又下罕翻)除亡隋之
社稷布將軍之政令豈不盛哉讓曰此英雄之畧非僕
所堪惟君之命盡力從事請君先發僕為後殿(殿丁/甸翻)庚
寅密讓將精兵七千人(將即/亮翻)出陽城北踰方山自羅口
襲興洛倉破之(隋志陽城縣屬河南郡陸渾縣有方山/鞏縣有興洛倉魏收地形志鞏縣有長)
(羅川羅口葢即長羅川口水經羅水出方山西北流謂/之長羅川又西北過訾城東北而入于洛括地志方山)
(在洛州汜水縣東南三/十二里汜水所出也)開倉恣民所取老弱襁負道路
相屬(襁居兩翻/屬之欲翻)朝散大夫時徳􁀙以尉氏應密(時姓楚/大夫申)
(叔時之後隋志尉氏縣屬頴川郡尉氏漢縣也應劭曰/古獄官曰尉氏鄭之别獄也臣瓚曰鄭大夫尉氏之邑)
(故遂以名邑朝直/遙翻散悉亶翻)前宿城令祖君彦自昌平往歸之(隋/志)
(宿城縣屬東平郡開皇十六年置劉昫曰漢須昌縣故/城在今鄆州東南三十二里隋於此置宿城縣昌平縣)
(隋志屬/涿郡)君彦珽之子也(珽他/鼎翻)博學强記文辭贍敏著名
海内吏部侍郎薛道衡嘗薦之於髙祖髙祖曰是歌殺
斛律明月人兒邪(歌殺斛律光事見一百七十一/卷陳髙宗太建四年邪音耶)朕不
須此輩煬帝即位尤疾其名依常調選東平書佐檢校
宿城令(隋制州郡皆有書佐在祭酒從事之上視正九/品謂之流内視品檢校官未得為真調徒釣翻)
(選宣/戀翻)　君彦自負其才常鬱鬱思亂密素聞其名得之
大喜引為上客軍中書檄一以委之越王侗遣虎賁郎
將劉長恭光祿少卿房崱(侗音通賁音奔將即亮/翻少始照翻崱士力翻)帥歩
騎二萬五千討密(帥讀曰率下/同騎竒寄翻)時東都人皆以密為饑
賊盗米烏合易破(易以/豉翻)爭來應募國子三舘學士(隋以/國子)
(太學四門/為三館)及貴勝親戚皆來從軍器械修整衣服鮮華
旌旗鉦鼓甚盛長恭等當其前使河南討捕大使裴仁
基等將所部兵自汜水西入以掩其後(大使疏吏翻將/即亮翻汜音祀)
約十一日㑹于倉城(十按考異曰蒲山公傳云剋取二/  一日㑹戰於河洛故曰取其月)
(十二日㑹戰按下有庚子則/非二十一日也當是十一日)密讓具知其計東都兵先
至士卒未朝食長恭等驅之度洛水陳於石子河西(水/經)
(注洞水出南溪石泉世亦名之為石泉水過鞏東坎/欿聚西而北入于洛葢即石子河也陳讀曰陣下同)南
北十餘里密讓選驍雄分為十隊(驍堅/堯翻)令四隊伏横嶺
下以待仁基以六隊陳於石子河東長恭等見密兵少
輕之(少詩/沼翻)讓先接戰不利密帥麾下横衝之隋兵饑疲
遂大敗長恭等解衣濳竄得免奔還東都士卒死者什
五六越王侗釋長恭等罪慰撫之密讓盡收其輜重器
甲(重直/用翻)威聲大振讓於是推密為主上密號為魏公(上/時)
(掌/翻)庚子設壇場即位稱元年(當考異曰壺關錄云王伯/  令密於西垣校射書王)
(字於堋上如錢約中者為主其次以遠近為拜官髙下/使賈雄執箭仰天而誓密正中字心遂奉以為主其説)
(鄙陋今不取河洛記云改大業十二年/為永平元年今從蒲山公傳及隋唐書)大赦其文書行
下(下遐/稼翻)稱行軍元帥府(帥所類/翻下同)其魏公府置三司六衛
元帥府置長史以下官屬拜翟讓為上柱國司徒東郡
公(長知兩翻耳考異曰河洛記云鄧公葢/後來進封  今從蒲山公傳及隋唐書)亦置長史以
下官減元帥府之半以單雄信為左武候大將軍(單音/善)
徐世勣為右武候大將軍各領所部房彦藻為元帥左
長史東郡邴元真為右長史楊徳方為左司馬鄭徳韜
為右司馬祖君彦為記室其餘封拜各有差於是趙魏
以南江淮以北羣盗莫不響應孟讓郝孝徳王徳仁(郝/呼)
(各/翻)及濟隂房獻伯上谷王君廓長平李士才淮陽魏六
兒李徳謙譙郡張遷魏郡李文相譙郡黑社白社濟北
張青特上洛周比洮胡驢賊等皆歸密(隋志長平郡舊/曰建州開皇初)
(改為澤州煬帝改為郡譙郡後魏置南兖州後周改亳/州煬帝改為郡改濟州為濟北郡商州為上洛郡黑社)
(白社葢賊之號非人姓名也濟子禮/翻相息亮翻比毗至翻洮土刀翻)密悉拜官爵使各
領其衆置百營簿以領之道路降者不絶如流(降户/江翻)衆
至數十萬(府考異曰二月丙辰密遣其將夜襲倉城二/  兵擊退之己未又悉衆來攻而府兵敗遂)
(入據倉然二府將士猶各固小倉城二十餘日不下既/而外救不至食又盡城乃陷没死者大半於是鞏縣長)
(柴孝和監察御史鄭頲等舉縣降賊密開倉招納降者/日數百千人於是趙魏以南江淮以北莫不歸附自是)
(賊徒滋蔓矣壬子遣劉長恭房崱等繞兵東討大敗戊/午還都王慰撫不責也於是發教募士庶商旅奴等分)
(置營壁各立將帥統領而固守其諸里居民皆移入三/城之内於省寺府舍安置焉又使宋遵貴將兵鎮陜縣)
(太原倉雜記密稱魏公改年于時倉猶自固守既而密/遣翟讓將兵夜襲倉城官軍擊退之明日又引衆攻倉)
(連戰三日陷外城官軍猶捉子城月餘外援不至城盡/陷没死者十六七按二月壬午朔無丙辰等日今從隋)
(書/)乃命其䕶軍田茂廣築洛口城方四十里而居之(考/)
(異曰壺關錄云周四/十八里今從隋書)密遣房彦藻將兵東略地取安陸
汝南淮安濟陽(煬帝改安州為安陸郡隋志汝南郡後/魏置豫州帝改洛州為豫州以此為溱)
(州又改曰蔡州尋改為郡淮安郡後魏置東荆州西魏/改為淮州開皇五年又改為顯州煬帝改為郡濟陽縣)
(屬濟隂郡/濟子禮翻)河南郡縣多陷於密　鴈門郡丞河東陳孝
意與虎賁郎將王智辯共討劉武周圍其桑乾鎮(桑乾/漢縣)
(後魏為桑乾郡後周廢隋以為鎮在馬邑/郡義陽縣界賁音奔將即亮翻乾音干)壬寅武周與
突厥合兵擊智辯殺之孝意奔還鴈門三月丁夘武周
襲破樓煩郡進取汾陽宫獲隋宫人以賂突厥始畢可
汗(厥九勿翻可從/刋入聲汗音寒)始畢以馬報之兵勢益振又攻陷定
襄(煬帝改雲州/為定襄郡)突厥立武周為定楊可汗(言將使之定/楊州也  考)
(異曰新舊唐書武周皆無國號/惟創業起居注云國號定楊)遺以狼頭纛(隋書曰突/厥本狼種)
(牙門建狼頭纛示不/忘本也遺于季翻)武周即皇帝位立妻沮氏為皇后
(沮子/余翻)改元天興以衛士楊伏念為尚書左僕射妹婿同
縣苑君璋為内史令武周引兵圍鴈門陳孝意悉力拒
守乘間出擊武周屢破之(間古莧/翻下同)既而外無救援遣間
使詣江都皆不報(使疏/吏翻)孝意誓以必死旦夕向詔敕庫
俯伏流涕悲動左右圍城百餘日食盡校尉張倫殺孝
意以降(校户教翻/降户江翻)　梁師都略定雕隂𢎞化延安等郡
(隋志雕隂郡西魏置綏州大業初改為/上郡尋改為雕隂郡改慶州為𢎞化郡)遂即皇帝位國
號梁改元永隆始畢遺以狼頭纛號為大度毗伽可汗
師都乃引突厥居河南之地攻破鹽川郡(隋志鹽川郡/西魏置西安)
(州後改為鹽州/煬帝改為郡)　左翊衛蒲城郭子和(郭子和葢衛士/之屬左翊衛府)
(者/)坐事徙榆林㑹郡中大饑子和濳結敢死士十八人
攻郡門執郡丞王才數以不恤百姓斬之(數所/具翻)開倉賑
施自稱永樂王(施式豉翻/樂音洛)改元丑平尊其父為太公以
其弟子政為尚書令子端子升為左右僕射有二千餘
騎南連梁師都北附突厥各遣子為質以自固(騎竒寄/翻厥九)
(勿翻質/音致)始畢以劉武周為定楊天子梁師都為解事天
子(解户/買翻)子和為平楊天子(平楊猶/定楊也)子和固辭不敢當乃
更以為屋利設　汾隂薛舉僑居金城(隋志汾隂縣屬/河東郡煬帝改)
(蘭州為金城/郡僑寓也)驍勇絶倫家資鉅萬交結豪傑雄於西邊
為金城府校尉(新唐志金城郡有府二曰廣武金/城校尉其帥驍堅堯翻校戸教翻)時隴
右盗起金城令郝瑗(金城縣帶郡郝呼/各翻瑗于眷翻)募兵得數千人
使舉將而討之(將即/亮翻)夏四月癸未方授甲置酒饗士舉
與其子仁果及同黨十三人於座劫瑗發兵(唐考異曰/  髙祖實)
(錄先作仁果後作仁杲新舊髙祖太宗紀薛舉傳栁芳/唐歴栁宗元集皆作仁杲太宗實錄吳競太宗勲吏革)
(命記焦璐唐朝年代記陳嶽唐綂記皆作仁果今醴泉/昭陵前有石馬六匹其一銘曰白蹄烏平薛仁果時所)
(乘此最可/據今從之)囚郡縣官開倉賑施(賑津忍翻/施式智翻)自稱西秦覇
王改元秦興以仁果為齊公少子仁越為晉公招集羣
盗掠官牧馬賊帥宗羅㬋帥衆歸之以為義興公(少詩/照翻)
(賊帥所類翻/睺帥讀曰率)將軍皇甫綰將兵一萬屯枹罕(煬帝改河/州為枹罕)
(郡綰將即亮/翻枹音膚)舉選精鋭二千人襲之岷山羌酋鍾利俗
擁衆二萬歸之(隋志臨洮郡臨洮縣/有岷山酋才由翻)舉兵大振更以仁
果為齊王領東道行軍元帥(帥所/類翻)仁越為晉王兼河州
刺史(復以枹罕/郡為河州)羅㬋為興王以副仁果分兵略地取西
平澆河二郡(煬帝改鄯州為西平郡周武帝逐吐谷/渾置廓州煬帝改為澆河郡澆古堯翻)未
幾盡有隴西之地衆至十三萬(幾居/豈翻)　李密以孟讓為
總管齊郡公(作考異曰河洛記/  孟達今從隋書)己丑夜讓帥歩騎二千
入東都外郭(外郭羅郭也帥讀/曰率騎竒計翻)燒掠豐都市比曉而去
(比必/寐翻)於是東京居民悉遷入宫城臺省府寺皆滿鞏縣
長柴孝和監察御史鄭頲以城降密(長知兩翻下同頲/它鼎翻降户江翻)
(下/同)密以孝和為䕶軍頲為右長史裴仁基每破賊得軍
資悉以賞士卒監軍御史蕭懐靜不許(監工/銜翻)士卒怨之
懐靜又屢求仁基長短劾奏之(劾户槩翻/又戸得翻)倉城之戰仁
基失期不至聞劉長恭等敗懼不敢進屯百花谷(百花/谷葢)
(在汜水縣西/鞏縣東南)固壘自守又恐獲罪於朝(朝直/遥翻)李密知其
狼狽(集韻狽音貝狼屬生子或欠一足二足/相附而行離則蹎故猝遽謂之狼狽)使人説之
(説輸/芮翻)啗以厚利(啗徒/濫翻)賈務本之子閏甫在軍中(賈務本/見上滎)
(陽之/戰)勸仁基降密仁基曰如蕭御史何閏甫曰蕭君如
棲上雞若不知機變在明公一刀耳仁基從之遣閏甫
詣密請降密大喜以閏甫為元帥府司兵參軍兼直記
室事使之復命遺仁基書慰納之(遺于/季翻)仁基還屯虎牢
蕭懐靜密表其事仁基知之遂殺懐靜帥其衆以虎牢
降密密以仁基為上柱國河東公仁基子行儼驍勇善
戰密亦以為上柱國絳郡公(驍堅堯/翻下同)密得秦叔寶及東
阿程齩金(隋志東阿縣屬濟/北郡齩五巧翻)皆用為驃騎(驃騎開皇官/制也煬帝改)
(為鷹揚郎將驃匹/妙翻騎竒寄翻)選軍中尤驍勇者八千人分𨽻四驃
騎以自衞號曰内軍常曰此八千人足當百萬齩金後
更名知節(更工/衡翻)羅士信趙仁基皆帥衆歸密密署為總
管使各綂所部癸巳密遣裴仁基孟讓帥二萬餘人襲
囘洛東倉破之(新唐志孟州河陽有囬洛故城是地得/名之由見一百五十八卷梁武帝大同)
(九/年)遂燒天津橋(煬帝使宇文愷營造東都洛水貫都/有河漢之象因名其橋為天津橋)縱
兵大掠東都出兵擊之仁基等敗走密自帥衆屯囘洛
倉東都兵尚二十餘萬人乘城擊柝(柝他/各翻)晝夜不解甲
密攻偃師金墉皆不克(偃師縣屬河南郡在都城東六/十里晉金墉城在洛城西北隋)
(營東都城東去故都十八/里則金墉亦在都城之東)乙未還洛口(三考異曰畧記/  月辛未密遣)
(孟讓將二千餘人夜入都郭燒豐都市比曉而去癸未/密襲據都倉乙亥密部衆入自上春門於宣仁門東街)
(立栅而住丙寅燒上春門及街南北里門樓火接宣仁/門因逼門為陳與城上弓矢相接而退還倉雜記密遣)
(格謙將兵燒豐都市三月越王侗教募人捉宫城守固/官賞有差撤天津等諸橋運回洛倉米入城四月密攻)
(偃師圍金墉東都兵出密還洛口五月裴仁基翻虎牢/入賊自滎陽以東至陳譙下邳彭城梁郡皆屬密賊衆)
(逾盛并家口百萬蒲山公傳三月丁亥密帥衆入自上/東門攻宣仁門不克丙寅燒上東門而退此三書月日)
(交錯皆不可慿/今從隋唐書)東都城内乏糧而布帛山積至以絹為
汲綆(綆古/杏翻)然布以㸑越王侗使人運囘洛倉米入城遣
兵五千屯豐都市五千屯上春門五千屯北邙山為九
營首尾相應以備密丁酉房獻伯陷汝隂(煬帝改頴州/為汝隂郡)
淮陽太守趙陁舉郡降密(守式又翻陁徒河翻降户江/翻  考異曰隋書作趙佗今)
(從蒲山/公傳)己亥密帥衆三萬復據囘洛倉大修營塹以逼
東都(復扶又翻/塹七艷翻)叚達等出兵七萬拒之辛丑戰於倉北
隋兵敗走丁未密使其幕府移檄郡縣數煬帝十罪(數/所)
(具翻又/所主翻)且曰罄南山之竹書罪無窮决東海之波流惡
難盡祖君彦之辭也越王侗遣太常丞元善達間行賊
中(間古/莧翻)詣江都奏稱李密有衆百萬圍逼東都據洛口
倉城内無食若陛下速還烏合必散不然者東都决没
因歔欷嗚咽帝為之改容(歔音虚欷音希又/許既翻為于偽翻)虞世基進
曰越王年少(少詩/照翻)此輩誑之(誑居/况翻)若如所言善達何緣
來至帝乃勃然怒曰善達小人敢廷辱我因使經賊中
向東陽催運(此東陽葢指/婺州東陽郡)善達遂為羣盗所殺是後人
人杜口莫敢以賊聞世基容貌沈審(沈持/林翻)言多合意特
為帝所親愛朝臣無與為比親黨慿之鬻官賣獄賄賂
公行其門如市由是朝野共疾怨之(朝直/遥翻)内史舍人封
徳彛託附世基以世基不閑吏務(閑習/也)密為指畫宣行
詔命諂順帝意羣臣表疏忤㫖者皆屛而不奏(為于偽/翻忤五)
(故翻屛/必郢翻)鞫獄用灋多峻文深詆論功行賞則抑削就薄
故世基之寵日隆而隋政益壊皆徳彞所為也　初唐
公李淵娶於神武肅公竇毅(神武郡名隋志馬邑郡/神武縣舊置神武郡)生
四男建成世民𤣥覇元吉一女適太子千牛備身臨汾
柴紹(隋志東宫左右内率府有千牛備身八人掌執千/牛刀以千牛名刀者取其解千牛而芒刃不頓臨)
(汾縣帶臨汾郡本平/陽也開皇初改名)世民聰明勇决識量過人見隋室
方亂隂有安天下之志傾身下士散財結客咸得其歡
心(下遐/稼翻)世民娶右驍衛將軍長孫晟之女(驍堅堯翻長/知兩翻晟承)
(正/翻)右勲衛長孫順徳晟之族弟也與右勲侍池陽劉𢎞
基(隋開皇置親勲武三衛大業初改為親勲武三侍順/徳葢開皇中為勲衛𢎞基則為大業勲侍也三衛三)
(侍皆分左右劉𢎞基雍州池陽人隋志雍州有雲陽縣/無池陽舊唐志云貞觀三年改石門為雲陽雲陽為池)
(陽通鑑據唐書以/唐州縣書之也)皆避遼東之役亡命在晉陽依淵與
世民善左親衛竇琮熾之孫也(竇熾隋/初三公)亦亡命在太原
素與世民有隙每以自疑世民加意待之出入卧内琮
意乃安晉陽宫監猗氏裴寂(隋離宫皆置宫監/猗氏縣屬河東郡)晉陽令
武功劉文靜(晉陽縣帶太原郡/武功縣屬京兆郡)相與同宿見城上烽火
寂嘆曰貧賤如此復逢亂離(復扶/又翻)將何以自存文靜笑
曰時事可知吾二人相得何憂貧賤文靜見李世民而
異之深自結納謂寂曰此非常人豁達類漢髙神武同
魏祖年雖少命世才也(少詩/照翻)寂初未然之(未知文靜/之言為是)文
靜坐與李密連昏繫太原獄(繫郡/獄)世民就省之文靜曰
天下大亂非髙光之才不能定也(以漢高祖光武之事/擿發世民省悉景翻)
(下/同)世民曰安知其無但人不識耳我來相省非兒女子
之情欲與君議大事也計將安出文靜曰今主上南廵
江淮李密圍逼東都羣盗殆以數萬當此之際有真主
驅駕而用之取天下如反掌耳太原百姓皆避盗入城
文靜為令數年知其豪傑一旦收拾可得十萬人尊公
所將之兵復且數萬(將即亮翻/復扶又翻)一言出口誰敢不從以
此乘虚入關號令天下不過半年帝業成矣世民笑曰
君言正合吾意乃隂部署賔客淵不之知也世民恐淵
不從猶豫乆之不敢言淵與裴寂有舊每相與宴語或
連日夜文靜欲因寂關説(關白也説輸/芮翻下同)乃引寂與世民
交世民出私錢數百萬使龍山令髙斌亷與寂博稍以
輸之(按隋志後齊置龍山縣帶太原郡開皇十年改曰/晉陽則此時不復有龍山矣豈斌亷在開皇中嘗)
(為令史以舊官書之邪對慱者不/勝者納物與勝者曰輸斌音彬)寂大喜由是日從世
民遊情欵益狎世民乃以其謀告之寂許諾㑹突厥冦
馬邑淵遣髙君雅將兵與馬邑太守王仁恭并力拒之
仁恭君雅戰不利(按王仁恭是年春已死此必去年史/序李淵起兵來歴及之厥九勿翻將)
(即亮翻守/式又翻)淵恐并獲罪甚憂之世民乘間屏人説淵曰
(間古莧翻/屏必郢翻)今主上無道百姓困窮晉陽城外皆為戰場
大人若守小節下有冦盗上有嚴刑危亡無日不若順
民心興義兵轉禍為福此天授之時也淵大驚曰汝安
得為此言吾今執汝以告縣官因取紙筆欲為表世民
徐曰世民觀天時人事如此故敢發言必欲執告不敢
辭死淵曰吾豈忍告汝汝慎勿出口明日世民復説淵
曰今盗賊日繁遍於天下大人受詔討賊賊可盡乎要
之終不免罪且世人皆傳李氏當應圖䜟(復扶又翻説/式芮翻䜟楚)
(譖/翻)故李金才無罪一朝族滅(李渾字金才族滅事/見上卷大業十一年)大人
設能盡賊則功髙不賞身益危矣唯昨日之言可以救
禍此萬全之策也願大人勿疑淵乃嘆曰吾一夕思汝
言亦大有理今日破家亡軀亦由汝化家為國亦由汝
矣先是裴寂私以晉陽宫人侍淵(先悉/薦翻)淵從寂飲酒酣
寂從容言曰二郎隂養士馬欲舉大事正為寂以宫人
侍公(世民第二從千/容翻為于偽翻)恐事覺并誅為此急計耳衆情已
恊公意如何淵曰吾兒誠有此謀事已如此當復奈何
正須從之耳(復扶又/翻下同)帝以淵與王仁恭不能禦冦遣使
者執詣江都(此帝謂煬帝/使疏吏翻)淵大懼世民與寂等復説淵
曰今主昏國亂盡忠無益偏禆失律而罪及明公(説式/芮翻)
(禆賔/彌翻)事已迫矣宜早定計且晉陽士馬精彊宫監蓄積
巨萬以茲舉事何患無成代王㓜冲關中豪傑並起未
知所附公若鼓行而西撫而有之如探囊中之物耳(探/吐)
(南/翻)柰何受單使之囚(使疏吏翻/下遣使同)坐取夷滅乎淵然之密
部勒將發㑹帝繼遣使者馳驛赦淵及仁恭使復舊任
(仁考異曰創業注曰隋主遣司直姓名馳驛繫帝而斬/  恭帝自以姓名著於圖錄太原王氣所在恐被猜忌)
(因而禍及頗有所悔時皇太子在河東獨有秦王侍側/耳語謂王曰隋歴將盡吾家繼膺符命不早起兵者顧)
(爾兄弟未集耳今遭羑里之厄爾昆季須㑹孟津之師/不可從吾同受拏戮家破身亡為英雄笑王泣而啓帝)
(曰芒碭山澤是處容人請同漢祖以觀時變帝曰今遇/時來逢茲錮繫雖覩機變何能為也然天命有在吾應)
(㑹昌未必不以此相啓今吾激厲謹當敬天之誡以卜/興亡自天祐吾彼焉能害天必亡我何所逃刑乃後數)
(日果有詔使馳驛而至釋淵而免仁恭各依舊檢校所/部案煬帝若有詔斬仁恭則比後使之至仁恭已死矣)
(又髙祖身為留守且被禁繫亡去何/之恐此亦非太宗之謀也今皆不取)淵謀亦緩淵之為
河東討捕使也(大業十一年淵為使/討捕河東使疏吏翻)請大理司直夏侯
端為副端詳之孫也(梁武帝起兵荆雍夏/侯詳佐命夏戸雅翻)善占候及相
人(相息/亮翻)謂淵曰今玉牀搖動帝座不安(晉天文志北極/五星第二星主)
(帝座太乙之座謂最赤明者紫宫門内六星曰天牀主/寢舍解息燕休又大角一星在攝提間大角者天王帝)
(座也天官書云大角北三/星為帝座主宴飲酬酢也)參墟得嵗必有真人起於其
分(左傳參為晉星故以晉陽為參墟得嵗/謂嵗星居參也參所今翻分扶問翻)非公而誰乎
主上猜忍尤忌諸李金才既死公不思變通必為之次
矣淵心然之及留守晉陽鷹揚府司馬太原許世緒(煬/帝)
(制鷹揚府有司/馬及兵倉兩司)説淵曰公姓在圖籙名應歌謠握五郡
之兵(五郡謂太原鴈門馬邑/樓煩西河説式苪翻)當四戰之地舉事則帝業
可成端居則亡不旋踵唯公圖之行軍司鎧文水武士
彠(按士彠傳葢為行軍府司鎧參軍隋志文水縣屬太/原郡舊曰受陽開皇十年改名宋白曰文水縣漢大)
(陵縣後魏省大陵於今處置受/陽縣隋改曰文水彠一虢翻)前太子左勲衛唐憲(開/皇)
(之制東宫左右衛率府亦有親/勲翊三衛煬帝改親衛為功曹)憲弟儉皆勸淵舉兵儉
説淵曰明公北招戎狄南收豪傑以取天下此湯武之
舉也淵曰湯武非所敢擬在私則圖存在公則拯亂卿
姑自重吾將思之憲邕之孫也(唐邕以彊/幹事髙齊)時建成元吉
尚在河東(淵留建成䕶/家居河東)故淵遷延未發劉文靜謂裴寂
曰先發制人後發制於人何不早勸唐公舉兵而推遷
不已(推遷言推故遷/延也推吐雷翻)且公為宫監而以宫人侍客公死
可爾何誤唐公也寂甚懼屢趣淵起兵(趣讀/曰促)淵乃使文
靜詐為敕書發太原西河鴈門馬邑民年二十已上五
十已下悉為兵期嵗暮集涿郡擊髙麗(麗力/知翻)由是人情
恟恟思亂者益衆(恟許/拱翻)及劉武周據汾陽宫世民言於
淵曰大人為留守而盗賊竊據離宫不早建大計禍今
至矣淵乃集將佐謂之曰(將即亮/翻下同)武周據汾陽宫吾輩
不能制罪當族滅若之何王威等皆懼再拜請計淵曰
朝廷用兵動止皆稟節度今賊在數百里内江都在三
千里外加以道路險要復有他賊據之(復扶/又翻)以嬰城膠
柱之兵當巨猾豕突之勢必不全矣進退維谷何為而
可威等皆曰公地兼親賢同國休戚若俟奏報豈及事
機要在平賊專之可也淵陽若不得已而從之者曰然
則先當集兵乃命世民與劉文靜長孫順徳劉𢎞基等
各募兵遠近赴集旬日間近萬人仍密遣使召建成元
吉於河東柴紹於長安(近其靳翻/使疏吏翻)王威髙君雅見兵大
集疑淵有異志謂武士彠曰順徳𢎞基皆背征三寺所
犯當死(二人避役亡命故/曰背征背蒲妹翻)安得將兵欲收按之士彠曰
二人皆唐公客若爾必大致紛紜威等乃止留守司兵
田徳平欲勸威等按募人之狀(隋制留守置司功倉户/兵法士曹等書佐守式)
(又/翻)士彠曰討捕之兵悉𨽻唐公威君雅但寄坐耳(言但/寄身)
(於留守坐間/也坐徂卧翻)彼何能為徳平亦止晉陽鄉長劉世龍(開/皇)
(初置保長黨長鄉長/亦此類也長知兩翻)密告淵云威君雅欲因晉祠祈雨
為不利(晉陽有/晉王祠)五月癸亥夜淵使世民伏兵於晉陽宫
城之外甲子旦淵與威君雅共坐視事使劉文靜引開
陽府司馬胙城劉政㑹入立庭中(新唐志太原有府十/八開陽其一也隋志)
(胙城縣屬東郡舊曰東/燕開皇十八年改名)稱有密狀(言有狀/告密)淵目威等取
狀視之政㑹不與曰所告乃副留守事唯唐公得視之
淵陽驚曰豈有是邪視其狀乃云威君雅濳引突厥入
冦(邪音耶厥/九勿翻)君雅攘袂大詬曰(詬若候/翻罵也)此乃反者欲殺
我耳時世民已布兵塞衢路(塞悉/則翻)文靜因與劉𢎞基長
孫順徳等共執威君雅繫獄丙寅突厥數萬衆冦晉陽
輕騎入外郭北門出其東門(騎竒寄/翻下同)淵命裴寂等勒兵
為備而悉開諸城門突厥不能測莫敢進衆以為威君
雅實召之也淵於是斬威君雅以徇淵部將王康達將
千餘人出戰皆死城中忷懼(將即亮翻下舉/將同忷許拱翻)淵夜遣軍
濳出城旦則張旗鳴鼓自他道來如援軍者突厥終疑
之留城外二日大掠而去　煬帝命監門將軍涇陽龎
玉(隋志左右監門府各將軍一人掌宫殿門/禁及守衛事涇陽縣屬京兆郡監工銜翻)虎賁郎將
霍世舉將關内兵援東都柴孝和説李密曰(賁音奔將/即亮翻説)
(式芮/翻)秦地山川之固秦漢所慿以成王業者也今不若
使翟司徒守洛口裴柱國守囘洛(翟司徒讓也裴柱/國仁基翟萇伯翻)明
公自簡精鋭西襲長安既克京邑業固兵彊然後東向
以平河洛傳檄而天下定矣方今隋失其鹿豪傑競逐
不早為之必有先我者(先悉/薦翻)悔無及矣密曰此誠上策
吾亦思之乆矣但昏主尚存從兵猶衆(從才/用翻)我所部皆
山東人見洛陽未下誰肯從我西入諸將出於羣盗留
之各競雌雄如此則大業隳矣孝和曰然則大軍既未
可西上僕請間行觀舋(將即亮翻上時/掌翻間古莧翻)密許之孝和與
數十騎至陜縣(隋志陜縣屬河南郡/騎竒寄翻陜失冉翻)山賊歸之者萬餘
人時密兵鋒甚鋭每入苑與隋兵連戰(苑即大業初/所築西苑)㑹
密為流矢所中尚卧營中丁丑越王侗使叚達與龎玉
等夜出兵陳於囘洛倉西北(陣讀/曰陣)密與裴仁基出戰達
等大破之殺傷太半密乃弃囘洛奔洛口(記考異曰洛/  云四月戊)
(申叚達等帥關内兵陳於倉西倉南密出兵拒戰大破/兇醜密還固倉五月丁丑達等又出兵陳於倉西倉北)
(密又來拒大破之密奔洛口按隋書北史新舊唐書皆/云密為流矢所中卧營中東都出兵擊之密衆大潰弃)
(囘洛倉奔洛口俱無月日河洛記密軍失利歸於鞏縣/東都復得囬洛倉蒲山公傳曰五月二十八日越王夜)
(出師使叚達等大戰於倉西北密軍敗績歸於鞏縣亦/不云密連月再敗也戊申四月二十八日丁丑五月二)
(十八日葢趙毅承蒲山公傳/誤以密一敗分為二事也)龎玉霍世舉軍於偃師(龎/薄)
(江翻杜佑曰偃師帝嚳所都古西亳也湯亦都/之武王伐紂廻師息戎遂名偃師縣屬河南郡)柴孝和
之衆聞密退各散去孝和輕騎歸密楊徳方鄭徳韜皆
死(作考異曰楊徳方壺闗錄/  王徳仁今從河洛記)密以鄭頲為左司馬(頲它/鼎翻)
滎陽鄭乾象為右司馬(壼考異曰隋唐書皆作䖍象唯/  闗錄作乾象云密殺其兄乾)
(覆乾覆之子㑹通後從/盛彦師殺密今從之)　李建成李元吉弃其弟智雲
於河東而去吏執智雲送長安殺之建成元吉遇柴紹
於道與之偕行
　
　
　
　
　
　資治通鑑卷一百八十三
