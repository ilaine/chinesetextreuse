
　建炎以來繫年要録巻五十
　　　　　　　　　　　　宋　李心傳　撰
紹興元年十有二月甲子朔知樞宻院事宣撫處置使
張浚言今年二月於階成州駐兵與金人相持聞潼川
府路有偽造檄書稱平蜀大將軍不顯姓名指斥宗廟
揺動吏民臣移師利閬之間宻切採訪據知潼州府宇
文粹中稱本府吏民乞用曲端充統制官等縁端䟦扈
之迹顯著臣受陛下重寄豈有主兵之官却用藩府薦
用萬一事出於意外臣將何辭以報朝廷已送端恭州
置獄推治外四川見今前執政侍從等官在職慮與臣
議論不同别有奏陳乞賜下照詔已覽來章令三省劄
浚照㑹時端已為浚所殺而朝廷未知也(併著此以見/端之死所坐)
(無名故浚之/詞支離也)　詔直徽猷閣提舉臨安府洞霄宫黄叔
敖文學吏事皆有可觀恬退之節士夫推重可除給事
中令所在以禮敦遣赴行在　龍圖閣學士提舉江州
太平觀路允廸守本職致仕允廸以前執政告老不進
官非故事也
乙丑太常少卿趙子畫權尚書禮部侍郎本朝以公族
為從官自子畫始　朝散郎廣南東路提㸃刑獄公事
程瑀試太常少卿秦檜引之也　降授朝奉大夫主管
臨安府洞霄宫曽班除名勒停雷州編管以右司諫方
孟卿論其在秦州植旗降敵上書秦州已投拜大金國
八字且行移斥御名也班兄弟顯謨閣直學士楙顯謨
閣待制開乞納官以贖班之罪上不許　太中大夫呉
敏充資政殿學士提舉臨安府洞霄宫敏初除湖廣宣
撫使以祖母年髙力丐免未報敏受命置司栁州時冦
盗充斥敏方鳩兵選將未能出師而吕頤浩檢㑹敏丐
祠之章故有是命敏至司才十六日也(熊克小歴呉敏/不能制賊為言)
(者所論而罷降資政殿學士提舉/洞霄宫與日歴所書不同當考)　國學進士上官孔
明上書論范汝為猖獗之狀且言為范賊之策有三直
擣廣南盤據要地疲用王師使苦嵐瘴嵗月莫能下此
上策也引衆直前據福州城食城中粟北守壯嶺南斷
浮橋備河口舟阻古田險坐困王師此中策也不度智
力迎敵王師此下策也臣今料之彼必出下策然福建
之地平原曠野率皆磽确民利於歩戰而王師長於車
騎便於長㦸利於弓弩地有所宜戰非所利謂宜永嘉
航海直至福建秣馬厲兵張皇聲勢募福建之民以攻
福建之賊詔付宣撫司孔明邵武人也
丙寅詔依祖宗故事復置樞宻都承㫖以兩制為之如
未曽任侍從之人即依權侍郎法　詔應販私茶鹽並
不用䕃原赦　樞宻直學士知遂寜府席貢上遺表贈
光禄大夫後謚襄榮
丁夘吏部侍郎李光請復東南諸郡湖田詔户工部取
㑹奏聞初明越州鑑湖白馬竹溪廣徳等十三湖自唐
長慶中創立湖水髙於田田又髙於海旱澇則逓相輸
放其利甚博自宣政間樓异守明王仲薿守越皆内交
權臣専事應奉於是悉廢二郡陂湖以為田其租米悉
屬御前民失水利而官失省稅不可勝計(王明清揮麈/録餘話云王)
(仲薿守㑹稽頗著績效如乾湖為田導水入海是也按/二郡湖田其租悉屬御前重和元年二月甲子詔鑑湖)
(田租以備繕修原廟之須不許他司奏請他皆類此上/虞一縣考究自宣和元年至建炎四年湖田凡得米三)
(萬三千餘斛入御前而約放省稅米十四萬六千餘斛/民間所失不在焉其本亦如此眀清所云未免誤矣)
光奏請復之既而上虞縣令趙不揺以為便(不揺申到/在明年三)
(月庚/申)遂廢餘姚上虞二縣湖田而他未及也　宣撫處
置使張浚言已封永康軍普徳廟神為昭恵靈顯王漢
右將軍張飛為忠顯王詔依已行事理普徳神秦蜀守
李冰次子也宣和間改封真人至是浚言神比託夢兆
欲掃妖兇患無兵印又言閬州有死卒復甦稱飛與闗
羽分兵境上摧拒强敵故封之
己巳秘書少監傅崧卿權尚書吏部侍郎充淮東宣諭
使且賜諸州守臣銀合茶藥仍命崧卿體訪民間利病
來上
庚午手詔閩賊范汝為嘯聚日久反覆變詐害吾良民
比再遣帥盡行剪戮重念軍旅暴露轉輸勞煩皆朕不
徳之所致也王師到日其諸徒衆能執汝為請命者當
受重賞自餘咸赦除之可令宣撫司多出榜示及箭射
蠟彈入賊中使眀知朕意
辛未吕頤浩奏乞通京東河北商賈先是劉豫置𣙜場
通南北之貨頥浩以為便乃奏行之　責授海州團練
副使孟揚責授黄州團練副使孟揆並放令逐便先是
揚父責授昭信軍節度副使昌齡既卒於封州而揚揆
猶在嶺南朝議以其蠧國害民累赦不宥昌齡妻東平
郡夫人靳氏以昭慈近屬訴於朝乃許自便昌齡開封
人宣政間與二子繼任水衡昌齡仕至保和殿大學士
揚揆皆光禄大夫靖康初坐姦贓廢　宣撫處置使張
浚承制以閤門宣賛舎人知興州同統領秦鳳等路軍
馬李師顔知成州閤門宣賛舎人利州路第三將柴斌
知興州金之䧟陜西也師顔為耀州守獨率所部來歸
其家屬皆為金所得金人服其忠義遣其弟師文招之
師顔不顧師文卒為所害由是浚擢用之(師顔事以紹/興三十年三)
(月壬辰富元/衡所奏増入)　夜行在紹興府火
壬申言者論今日為百姓甚害者無如科配一事州縣
比年以來於常賦之外别立一項軍期科配一嵗之間
一户至五七次臣竊謂與其許科配不若専責常賦與
其放逋欠不若嚴禁敷率今稅租免後和買及闗征𣙜
酤之利别無失䧟則軍事所需何容不足伏望特降睿
㫖今後除依法催科以備軍期外自餘非泛科配一切
停罷詔户部勘當户部侍郎栁約言遇灾傷及經兵破
難以不放逋欠外若實因軍期須索亦有許收量添酒
錢應副或因軍期所需多科其數别作支用昨降㫖以
自盗贓論官竄嶺表望依累降指揮施行從之時議者
又言朝廷之上喜狥祖宗愛民之良法而諱言今日科
歛之大害如早稻未熟而借冬苖春蠶未畢而催和買
富民鬻田舎下户質子女籲天不聞誠宜嗟憫伏望眀
詔大臣繼自今勿以科歛為諱而特如條畫申敕監司
謹其抛降之名俾不得加數掊克因事漁利則四方之
民凡有征求莫不樂輸而無怨矣䟽奏詔檢㑹五月己
未指揮申嚴行下(後奏在此月甲戌今聨書之明/年正月陳汝錫謫官恐緣此事)　左
朝奉郎葉夏卿直秘閣知饒州時江東羣盗方熾故選
用之既而言者論夏卿通守洪都以城投拜命遂寝
甲戌詔江東安撫大使司統制官郝晸顔孝恭以所部
四千往建昌軍討賊權聴守臣朱芾節制先是建昌之
石陂寨軍賊丁喜饒青聚衆為亂提刑司檄土居宣教
郎蔡延世㑹安撫大使司都統制閻臯擊之官軍失利
至是李敦仁復犯䖍化縣閤門祗候權縣事劉僅與戰
為所敗言者慮二㓂相合故命芾討之晸孝恭時駐軍
鄱陽就遣之也
乙亥淮康軍承宣使神武副軍都統制福建制置使辛
企宗追三官令統所部赴宣撫司軍前自效坐擁兵逗
遛為御史所劾故有是命　初詔内外侍從官舉縣令
中書記名以次除授而言者以為所舉多親舊或罪累
礙於銓選之人乃命吏部参考其負罪礙格之人並罷
仍坐所舉官　詔立賞錢千緡有妄言火災者許人告
捕從軍法時都人訛言太史局奏是月望復有火災故
禁之
丁丑手詔畧曰比縁國難盗起未息者盖姦贓之吏無
䘏民意及煩王師而軍需不免又取於民因循展轉日
甚一日欲民不為盗不可得也可將建炎三年以前積
欠除形勢户及公人外一切蠲除如州縣不奉詔及監
司廹脅州縣巧作催科者並除名令御史䑓糾察多出
黄榜曉諭又詔三省備坐祖宗朝真决贓吏舊制鏤板
行下自今有犯依法行遣仍籍沒家財上以軍興民困
吏縁為姦故盗賊蜂起乃下此詔焉(朱勝非秀水閑居/録云范宗尹為相)
(踰年南宋沈與求論其過惡二十事而贓墨居其四焉/於是罷相宫祠彈䟽既傳無不駭愕繼有詔㫖官吏犯)
(贓依祖宗舊典誅戮仍籍其家因宗尹也按宗尹罷相/非因與求論列前已辯之此詔恐非因宗尹特勝非惡)
(之之辭/今不取)　親衛大夫建州觀察使神武右副軍統制岳
飛為神武副軍都統制仍以所部屯洪州時飛遣本軍
主管文字秉義郎髙澤民至紹興而澤民其甥壻也乃
詐為飛狀乞都統制或摠管職事故有是命飛皇恐自
辯詔諭以出自上意仍鑄印賜之　詔浙西安撫大使
兼揚楚等州宣撫使劉光世防遏金人招安盗賊保䕶
浙西一路厥功懋焉可特與恩澤三資奏補本宗或異
姓有服親　户部侍郎栁約言軍興科需百出望官户
名田過制者與編户均一科敷從之(明年正月/丁巳不行)　是日
曹成至道州守臣直秘閣向子忞聞之悉城中官軍得
百有二十五人俾之迎敵又遣使招之兵行三十里與
成遇士皆驚逸成自東門入子忞從西門跳奔獲免成
遂據道州
戊寅以彗出㑹稽許臣民實封言事(按此手詔甚詳而/日歴不載盖失之)
　詔行在職事官人添職錢十千(日歴十二月十五日/沈與求除龍圖閣學)
(士宫祠賈安宅工部侍郎胡松年給事中黄龜年起居/舎人按此皆紹興二年十二月事史盖誤也又於此日)
(書右諫議大夫徐俯上殿按俯明年春方除諫官又書/遣駕部員外郎李愿充川陜撫諭按愿明年四月方以)
(國子監丞被命入蜀迎祁王史皆誤也周必大序駕/部題名亦繫於今年十二月同此一誤今並不取)
庚辰武翼郎閤門宣賛舎人制置山東忠義軍馬范温
遣參議李植來獻㨗詔以温為武功大夫忠州刺史仍
命聴樞宻院節制　是日桑仲遣兵攻復州守臣修武
郎祖遹棄城走
辛巳復置廣西茶鹽司舊淮南鹽息嵗收八百萬緡自
軍興淮南道梗許通廣鹽於江湖諸路而二年半入納
才七十萬緡至是江湖鹽價每斤為七八百錢議者以
為利厚而冒販者多故復置官提舉户部侍郎栁約復
請増諸路酒錢上等每石二千下等一千其半令提刑
司樁管餘備軍費從之(去年十一月辛/亥増至此又増)　詔武翼大夫
閤門宣賛舎人知海州薛安靖朝散郎通判州事李彚
並赴行在令楊楚等州宣撫使劉光世遣將統兵戍守
安靖本劉錫屬官彚嘗為沙河簿在滄州結約南歸㑹
劉豫使守海州至郡踰年遂誘率簽軍盖諫等殺金人
所命沂南淮北都廵檢使王企中及偽齊之戍守者率
軍民以城來歸尋以安靖為浙西兵馬副鈐轄賜彚同
進士出身簽書寜海軍節度判官㕔公事(安靖等除官/日歴不見據)
(明年三月四日安靖等申明東海軍戍/兵状増入彚以二年二月乙丑賜出身)　武翼郎單徳
忠充樞宻院准備將領以所部三千人自為一軍以其
忠節顯著也詔户部給銀五萬兩付温州為福建等路
宣撫司大軍家屬錢糧之用以添差兩浙轉運使盧知
原有請也先是宣撫使孟庾摠大軍道由温州守臣龍
圖閣待制洪擬趣使赴援庾怒於饋餉外命擬亟犒師
犒已即行擬歸未及州治軍人已塞滿庭下洶洶且不
測擬即借封樁錢用之事已自劾詔書奨其知變賊平
庾上其勞加秩一等(擬轉官在明年十一月癸/未盖因宣撫司保奏也)　偽齊
汴京留守劉益遣父老史平僧録徳真道録王從問奉
表請劉豫遷都是日豫下偽詔曰汴京實四方之上游
名區奥壤為天下最今所宜都無以易此而重念遷都
重事未嘗輕議既而冦盗衰息强梗還歸闗輔混同人
漸寜謐宅中而據㑹要因舊以建新邦乃其時矣朕志
已定朝論僉協將戒嚴而順動宜先事以示期誕布詔
音亶孚羣聴已定明年春末遷都於汴凡爾遐邇宜知
朕意豫又以偽權尚書左丞張昴權門下侍郎權尚書
右丞張東為左丞中書舎人直學士院范恭兼權右丞
先是監察御史婁寅亮即陳宗社大計尚書右僕射秦
檜以寅亮富直柔所薦惡之使言者論寅亮宣和中父
死於賊匿不舉䘮壬午詔大理寺劾治
甲申右司諫方孟卿言祖宗故事諫官置局於後省號
為兩省官盖兩省朝廷政令所自出祖宗以諫官居之
不無深意今行在諫院許於皇城内建置未有定處望
令依舊隨省置局詔諫院許於行在所都堂相近置局
　尚書吏部郎中孫近充秘閣修撰提㸃兩浙東路刑
獄公事
乙酉秘書丞劉大中為尚書吏部員外郎
丙戌詔大理寺且留紹興府俟勘斷見禁公事盡絶赴
行在　詔入内内侍省應官司取索文字依舊例更不
回報後又詔内侍省准此(此以二年二月十七/日内侍省狀増入)
丁亥言者請贓吏當死者勿貸上曰朕本心欲専尚徳
化顧贓吏害民有不得已者然亦豈忍遽置搢紳於死
地如前詔杖遣足矣　武經郎閤門宣賛舎人潘永思
追一官坐為人市恩澤也先是大理推治偽告事連永
思上曰永思雖戚里既有過安可廢法乃命罷職就逮
　右司諫方孟卿言比年大兵所過肆為擄掠甚於盗
賊望賜告戒詔自今出師毋得秋毫騷擾樞宻院察大
將大將已下逓察犯者並行軍法
戊子知樞宻院事宣撫處置使張浚奏和尚原勦殺金
人先是浚徙治閬州徽猷閣待制参議軍事劉子羽請
獨留河池調䕶諸將以通内外聲援浚許之是日吕頥
浩等進呈浚奏劄言浚今居閬中為水運以給西軍上
曰朕料浚必能立功秦檜因奏去年臣初至行朝論浚
者紛紛甚可嘆駭賴陛下保全得以安跡萬一有功寔
賴陛下知人善任使不惑浮言之效上因備論天下事
有利必有害但害少而利多皆所可為若聴浮言則事
將俱廢且如前年航海一枝之外便皆為不測使惑於
浮言逡廵不决豈不敗事頥浩檜出至省府未食㨗奏
至上大喜
己丑制授起復明州觀察使陜西諸路都統制兼知秦
州呉玠鎮西軍節度使從張浚請也仍遣中使任充持
旌節官告賜玠　尚書右司員外郎江躋為殿中侍御
史　初上既褒録符祐黨人而其子孫陳乞推恩者吏
部猶㑹刑寺有無過失議者言勅書既稱以忠為罪望
悉除落過名以正名實從之　詔襄鄧鎮撫使桑仲金
房鎮撫使王彦釋怨體國不得自相侵擾初仲雖受命
然猶恃兵衆再圖取金州是冬以其衆分三道一攻住
口關一出馬郎嶺一擣洵陽縣使其副都統制武節大
夫榮州刺史李横統之前軍去金州三十里彦曰賊兵
以我為寡故冦三道以離吾之勢今吾破其堅則脆者
自走矣時賊之大兵在馬郎嶺北彦遣統制焦文通禦
住口闗而自以親兵營馬郎嶺與之對壘㡬月大戰凡
六日賊大奔潰彦縱兵追擊均州平(仲冦金州據彦行/狀在今冬不得月)
(日按史降㫖令二人釋怨在此月己丑故遂聨書之曹/筠撰陳規行状云都督張公入蜀桑仲遣兵躡其後為)
(王彦所敗即日遣郢州兵欲謀蜀公遣人諭霍明毋附/仲仲怒挾數百騎來郢州為明所殺按浚以建炎三年)
(冬入蜀去此已久仲不應躡其後若以為浚入援時則/其還秦州在建炎四年三月至此亦已踰年筠所云誤)
(也仲追郢兵及被殺皆在明/年已刪潤附見庶不牴牾)仲承制加横榮州團練使
(日歴明年四月戊寅桑仲奏李横近緣再立功効已便/宜加榮州團練使有㫖李横特與轉團練使依前武節)
(大夫按横自此未嘗出兵故/且附於犯金州之後俟考)
庚寅詔存恤張孝純鄭億年李鄴家屬命所在州根刷
期已上親赴行在候到取㫖遷擢以其用事於偽齊故
也
辛夘尚書考功員外郎潘良貴守左司員外郎
壬辰詔自今春試選人及京官初出官人銓試如故事
後不果試(明年正月丙/申依例免試)明年秋乃克行之
是月賜陳東家錢五十萬　詔以冬寒命有司賑給行
在紹興府居民不能自存者其後移臨安亦如此例
是嵗宗室善淵賜名者二人　初命户部降本下江浙
湖南和糴米以助軍儲(十八年閏八/月可㕘考)　静海軍節度觀
察處置等使開府儀同三司檢校太師守司空同中書
門下平章事安南都䕶上柱國南平王李乾徳薨子陽
煥立乾徳在位四十五年
　
　
　
　
　
　
　
　
　
　
　
　
　建炎以來繫年要録巻五十
