九十上
　　宋　　宣　　城　　太　　守范　煜撰
　　唐　　章　　懷　　太　　子　　賢注
　馬融列傳第五十上
　　馬融傳
馬融字季長扶風茂陵人也(融集云茂陵/成懽里人也)將作大匠嚴
之子(嚴援兄/余之子)為人美辭貎有俊才初京兆摯恂以儒術
教授隱於南山不應徵聘名重關西(三輔決錄注曰恂/字季直好學善屬)
(文隱於南/山之隂)融從其遊學博通經籍恂竒融才以女妻之
永初二年大將軍鄧騭聞融名召為舍人非其好也遂
不應命客於涼州武都漢陽界中會羌虜飈起邊方擾
亂米穀踴貴自關以西道殣相望(左傳曰叔向云道殣/相望杜注云餓死為)
(殣也/音覲)融既飢困乃悔而歎息謂其友人曰古人有言左
手據天下之圖右手刎其喉愚夫不為(荘子曰言不以/名害其生者)
所以然者生貴於天下也今以曲俗咫尺之羞滅無貲
之軀殆非老荘所謂也故往應騭召四年拜為校書郎
中(謝承及續漢書並云為/校書郎又拜郎中也)詣東觀典校祕書是時鄧太
后臨朝騭兄弟輔政而俗儒世士以為文德可興武功
宜廢遂寢蒐狩之禮息戰陳之法故猾賊從横乗此無
備融乃感激以為文武之道聖賢不墜五才之用無或
可廢(五才金木水火土也左傳曰宋子罕曰天/生五材人並用之廢一不可誰能去兵也)元初二
年上廣成頌以諷諫其辭曰(廣成苑在今/汝州梁縣西)臣聞孔子曰
奢則不遜儉則固奢儉之中以禮為界(界猶/限也)是以蟋蟀
山樞之人並刺國君諷以太康馳驅之節(詩國風序曰/蟋蟀刺晉僖)
(公也儉不中禮其詩曰無己太康職思其居毛萇注云/己甚也鄭箋云君雖當自樂亦無甚太樂欲其用禮以)
(為節也又序曰山有樞刺晉昭公也有才不能用其詩/曰子有車馬弗馳弗驅宛其死矣他人是愉言僖公以)
(太康貽戒昭公以不能馳驅被譏言文武之道須折𠂻/也樞音謳○劉攽曰註有才不能用案文才當作財)
夫樂而不荒憂而不困(左傳曰吳季札聘於魯魯為之/歌頌季札曰樂而不荒為之歌)
(衛曰憂/而不困)先王所以平和府藏頥養精神致之無疆(韓詩/外傳)
(曰人有五藏六府何謂五藏精藏於腎神藏於心魂藏/於肝魄藏於肺志藏於脾此之謂五藏也何謂六府喉)
(咽者量腸之府也胃者五榖之府也大腸者轉輸之府/也小腸者受成之府也膽者積精之府也旁光者湊液)
(之府也詩曰天生/蒸民有物有則)故戞擊鳴球載於虞謨吉日車攻序
於周詩(戞敔也音古八反形如伏獸背上有二十七刻/以木長尺櫟之所以止樂擊柷也象桶中有椎)
(柄連底揺之所以作樂見三禮圖球玉磬也虞謨舜典/也詩小雅曰吉日維戊既伯既禱田車既好四牡孔阜)
(又曰我車既/攻我馬既同)聖主賢君以增盛美豈徒為奢淫而已哉
伏見元年已來遭値戹運(元年謂安帝即位年也戹/運謂地震大水雨雹之類)陛
下戒懼災異躬自菲薄荒棄禁苑廢弛樂懸勤憂潛思
十有餘年以過禮數重以皇太后體唐堯親九族篤睦
之德陛下履有虞烝烝之孝外舍諸家毎有憂疾聖恩
普勞遣使交錯稀有曠絶時時寧息又無以自娛樂殆
非所以逢迎太和裨助萬福也臣愚以為雖尚頗有蝗
蟲今年五月以來雨露時澍祥應将至方渉冬節農事
間隙宜幸廣成覽原隰觀宿麥勸收藏因講武校獵使
寮庶百姓復覩羽旄之美聞鐘鼓之音歡欣喜樂鼓舞
疆畔(孟子對齊宣王曰今王頗鼓樂於此百姓聞王鐘/鼓之聲舉欣欣然有喜色而相告曰吾王庻幾無)
(疾病歟何以能鼓樂也今王田獵於此百姓見羽旄之/美欣欣有喜色而相告曰吾王庶幾無疾病歟何以能)
(田獵也此無佗與人同樂也○劉攽/曰注今王頗鼓樂案文多一頗字)以迎和氣招致休
慶小臣螻蟻不勝區區職在書籍謹依舊文重述蒐狩
之義作頌一篇幷封上淺陋鄙薄不足觀省臣聞昔命
師於鞬櫜偃伯於靈臺或人嘉而稱焉(鞬以藏箭櫜以/藏弓鞬音紀言)
(反櫜音髙禮記孔子曰武王剋殷倒載干戈包以獸皮/名之曰建櫜鄭注云建讀為鍵音其蹇反謂藏閉之也)
(此馬鄭異議司馬法曰古者武軍三年不興則凱樂凱/歌偃伯靈臺答人之勞告不興也偃休也伯謂師節也)
(靈臺望氣/之臺也)彼固未識夫雷霆之為天常金革之作昬明
也(左傳鄭子太叔曰為刑罰威獄以類天之震耀殺戮/杜預注曰雷霆震耀天之威也聖人作刑獄以象類)
(之又宋子罕曰兵之設乆矣所以威不軌而昭文徳也/聖人以興亂人以廢廢興存亡昬明之術皆兵之由也)
自黄炎之前傳道罔記三五以來越可略聞且區區之
酆郊猶廓七十里之囿盛春秋之苖(酆周文王所都孟/子曰文王之囿方)
(七十里爾雅曰春獵為蒐/夏曰苖秋曰獮冬曰狩)詩詠圃草樂奏騶虞(韓詩曰/東有圃)
(草駕言行狩毛詩曰彼茁者葭一發五豝于嗟乎騶虞/毛萇注云騶虞義獸也白虎黑文不食生物有至信之)
(德則應之周禮大司/樂王大射則奏騶虞)是以大漢之初基也宅兹天邑揔
風雨之會交隂陽之和(周禮曰風雨之所會也隂陽之/所和也乃建王國焉天邑謂洛)
(陽/也)揆厥靈囿營于南郊(揆度也詩大雅曰王在靈/囿言作廣成苑以比之)徒觀
其埛場區宇恢胎曠蕩􁁉夐勿罔寥豁鬱泱(􁁉音眇泱/音烏朗反)
(並廣/大貎)騁望千里天與地莽於是周阹環瀆右矕三塗左
概嵩嶽(阹音欺於反上林賦曰江河為阹郭璞注曰因/山谷遮禽獸曰阹爾雅曰矕視也音馬板反三)
(塗山名在陸/渾縣西南)靣據衡隂箕背王屋浸以波溠夤以滎洛
(衡隂衡山之北山海經曰雉山澧水出焉東曰衡山多/青臒地里志云雉縣衡山澧水所出在今鄧州向城縣)
(北王屋山在今王屋縣北周禮曰豫州其浸波溠其川/滎洛水經注云溠水出黄山在今隨州棗陽縣東北又)
(云波水出歇馬嶺即應劭所謂孤山波水所出/者今在汝州魯山西北滎水在滎陽縣東是也)金山石
林殷起乎其中峨峨磑磑鏘鏘􁦔􁦔隆穹槃回嵎峗錯
崔(金山金門山也水經注云在澠池縣南石林大石山/也一名萬安山在河南郡境薄云洛陽縣南大石山)
(中有雜樹木有祠名大石祠山髙二百丈也殷音於謹/反磑音五來反􁦔音徂回反嵎音隅峗音魚軌反並髙)
(峻/貌)神泉側出丹水湼池怪石浮磬燿焜于其陂(爾雅曰/汍泉穴)
(出穴出側出也丹水湼水在今鄧州怪石怪異好石/似玉者浮磬若泗水中石可以為磬也燿焜光也)其
土毛則㩁牧薦草芳茹甘荼(毛草也左傳云楚芊尹無/宇曰食土之毛誰非君臣)
(㩁相傳音角㩁牧未詳荘子曰麋鹿食薦一曰草稠曰/薦茹菜也爾雅曰荼苦菜也詩曰堇荼如飴飴亦甘也)
茈萁芸蒩昌本深蒲(茈音紫萁音其爾雅曰綦月爾郭/璞注曰即紫綦也似蕨可食芸香)
(草也説文云似苜蓿蒩音資云都反廣雅曰蕺蒩也其/根似茅根可食昌本昌蒲根也深蒲謂蒲白生深水之)
(中/)芝荋堇荁蘘荷芋渠(芝荋草也禮記曰芝栭菱椇荋/音而堇菜花紫葉可食而滑荁)
(音户官反禮記曰堇荁枌榆鄭注云荁堇類也蘘荷苖/似薑根色紅紫似芙蓉可食芋渠即芋魁也一名蹲鴟)
(大葉其根/亦可食也)桂荏鳬葵格韮葅于(爾雅曰蘇桂荏方言曰/蘇亦荏也爾雅曰茆鳬)
(葵葉團似蓴生水中今俗名水葵爾雅曰茖山葱格與/茖古字通菹音子閭反即巴苴一名芭蕉于軒于也一)
(名蕕生於/水中涘)其植物則𤣥林包竹藩陵蔽京珍林嘉樹建
木叢生(𤣥猶幽也包叢生也爾雅曰大阜曰/陵絶髙曰京藩亦蔽也建木長木也)椿梧栝栢
柜柳楓楊(並木名也柜音矩/楊協韻音以征反)豐彤對蔚崟頟槮爽(並林/木貎)
(也對音徒對反崟音吟槮/音所金反爽叶韻音生)翕習春風含津吐榮鋪于布
□蓶扈蘳熒惡可殫形(鋪音敷蓶音以揆反郭璞注爾/雅云草木花初出為笋與蓶通)
(其字從唯本作從荏者誤也扈音户蘳音胡瓦反字從/圭並花葉貎本作黊說文云黊黄花也廣雅曰好色也)
(熒光也惡/何也音烏)至于陽月隂慝害作百草畢落林衡戒田焚
萊柞木(爾雅曰十月為陽孫炎注曰純隂用事嫌於無/陽故以名云左傳曰唯正月之朔慝未作杜注)
(云慝隂氣也害作言隂氣肅殺害於百草也周禮曰林/衡掌巡林麓之禁令又曰牧師掌牧地凡田事贊焚萊)
(除草也柞音士雅反邪斫木也/周禮柞氏掌攻草木及林麓)然後舉天網頓八紘揫
斂九藪之動物繯橐四野之飛征(揫聚也子由反周禮/職方氏掌九藪揚州)
(具區荆州雲夢豫州圃田青州孟諸兗州大野雍州弦/蒲幽州貕養冀州楊紆幷州昭余祁鄭𤣥注云澤無水)
(曰藪動物謂禽獸也繯音胡犬反又胡串反說文曰繯/落也國語曰繯於山有罕賈逵注云繯還也橐囊也音)
(託四野四方之/野飛征飛走也)鳩之乎兹囿之中山敦雲移羣鳴膠膠
鄙騃譟讙子野聽聳離朱目眩隸首策亂陳子籌昬(鳩/聚)
(也敦音屯亦積聚也鄙騃獸奮迅貌也鄙音普美反騃/音俟韓詩曰駓駓俟俟或羣或友眩亂也叶韻音𤣥隸)
(首黄帝時善筭者也陳子陳平善於/籌策也昬亂也言禽獸多不可筭計)於時營圍烣廓充
斥川谷罦罝羅羉彌綸阬澤臯牢陵山(罦音浮雉網也/置兔罟也羉彘)
(網也音力官反並見爾雅阬音苦庚反蒼頡篇曰阬壑/也臯牢猶牢籠也孫卿子曰臯牢天下而制之若制子)
(孫也諸本有作/牢柵者非也)校隊案部前後有屯甲乙相伍戊己為
堅(周禮司馬職曰前後有屯甲乙謂相/次也伍伍長也戊己居中為中堅也)乘輿乃以吉月
之陽朔登于疏鏤之金路六驌騻之𤣥龍建雄虹之旌
夏揭鳴鳶之修橦(陽朔十月朔也疏鏤謂彫鏤也周遷/輿服雜記曰玉路重輅也金路玉路)
(形制如一六駕六馬也續漢志曰天子五路駕六馬驌/騻馬名左傳云唐成公有兩驌騻馬周禮曰馬髙八尺)
(曰龍禮記曰孟冬乘𤣥輅駕鐵驪今此亦順冬氣而乘/𤣥也郭璞注爾雅云虹䨇出色鮮盛者為雄左傳云舞)
(師題以旌夏杜預注云旌夏大旌也揭舉也音渠列反/禮記曰前有塵埃則載鳴鳶鳶鴟也音緣鳴則風動故)
(畫之於旌旗以候埃塵也/橦者旗之竿也音直江反)曵長庚之飛髾載日月之太
常棲招揺與𤣥弋注枉矢於天狼(長庚即太白星髾音/所交反即旌旗所垂)
(之羽毛也太常天子所建大旗也畫之日月周禮云日/月為常招揺𤣥弋天狼並星名也枉矢妖星蛇行有尾)
(目赤畫於旌旗也○劉攽曰案妖星可見尾目而已又/言其赤非也赤當作亦上文大常畫日月故云亦畫也)
羽毛紛其髟鼬揚金㚇而拖玉瓖(髟鼬羽旄飛揚貎也/髟音必由反鼬音羊)
(救反蔡邕獨斷曰金㚇者馬冠也髙廣各四寸在馬鬉/前㚇音無犯反一音子公反瓖馬𢃄以玉飾之音襄)
屯田車於平原播同徒於高岡旃旝摻其如林錯五色
以摛光(詩小雅曰我車既好又曰射夫既同言徒衆齊/同也旝亦旃也音古㑹反左傳曰旝動而鼓摻)
(音所金反與森字同○劉攽/曰注我車既好案我當作田)清氛埃埽野塲誓六師搜
雋良(野塲謂除其草萊令得驅馳也左/傳曰天子六軍雋良馬之善者)司徒勒卒司馬
平行車攻馬同教達戒通(周禮曰司徒若將有軍旅㑹/同田役之戒則受法于司馬)
(以作其衆又曰司馬狩田以旌為左右和之門前後有/屯百歩有司巡其前後鄭注云正其士之行列詩小雅)
(曰我車既攻我馬既同毛萇注云攻堅也同/齊也戎事齊力尚强也田獵齊足尚疾也)伐咎鼓撞
華鍾獵徒縱赴榛叢(咎鼓大鼓也音公刀反/周禮􁁉鼓長尋有四尺)徽嫿霍奕
别騖分奔騷擾聿皇往來交舛紛紛回回南北東西(嫿/音)
(呼獲反並/奔馳貎)風行雲轉匈礚隱訇黄塵勃滃闇若霧昬(礚/音)
(苦蓋反訇音火宏反/並聲也滃音烏董反)日月為之籠光列宿為之翳昧僄
狡課才勁勇程氣(僄狡勇捷/僄匹妙反)狗馬角逐鷹鸇競鷙驍騎
旁佐輕車横厲相與陸梁聿皇于中原絹猑蹏鏦特肩
脰完羝撝介鮮散毛族梏羽羣(絹繫也與冐通工犬反/猑蹏野馬也爾雅曰騉)
(蹄趼善升甗猑音昆鏦猶撞也揚雄方言曰吳楚之間/或謂矛為鏦音楚江反韓詩齊風曰並驅從兩肩兮薛)
(君傳曰獸三嵗曰肩脰頸也謂中其頸也脰音豆完羝/野羊也臣賢案字書作羦音户官反與完通梏諸家並)
(古酷反案字書梏從手/即古文攪字謂攪擾也)然後飛鋋電激流矢雨墜各指
所質不期俱殪竄伏扔輪發作梧轊(鋋矛也周禮曰王/弓以授射甲革椹)
(質者鄭𤣥云質正也正音征扔音人證反聲類曰扔摧/也言為輪所摧也梧支梧也音悟謂支著車也轊車軸)
(頭也音衛謂車/軸轥而殺之)祋殳狂擊頭陷顱碎獸不得猭禽不得
瞥(祋亦殳也音丁外反顱額也音盧猭走也/音丑戀反瞥視也叶韻音疋例反殳音殊)或夷由未
殊顚狽頓躓蝡蝡蟫蟫充衢塞隧葩華䓑布不可勝計
(夷由不行也楚詞曰君不行兮夷由未殊謂未死/蝡音而兗反說文曰動也蟫音似林反亦動貎也)若夫
鷙獸毅蟲倨牙黔口大匈哨後縕巡歐紆負隅依阻莫
敢嬰禦(爾雅曰駮如馬倨牙食虎豹黔黒也周禮考工/記曰大匈燿後有力而不能走鄭𤣥注曰燿讀)
(曰哨哨小也音稍縕巡並行貎也縕音於粉反孟/子曰有衆逐虎虎負隅莫之敢攖攖迫也禦扞也)乃使
鄭叔晉婦之徒睽孤刲刺裸裎袒裼(鄭叔鄭荘公弟太/叔叚也詩鄭風曰)
(大叔于田乗乗馬禮裼暴虎獻于公所孟子曰晉人有/馮婦者善搏虎攘臂下車衆皆悅之睽離也孤獨也謂)
(挺身刺獸刲亦刺也音苦圭反爾雅曰袒裼肉袒也/孟子曰袒裼裸裎於我側説文曰裎裸也其字從衣)冒
􁦕柘搓棘枳窮浚谷底幽嶰暴斥虎搏狂兕獄􁁉熊抾
封狶(爾雅曰􁦕山桑也音一染反搓斫也音仕雅反嶰/謂山澗也蒼頡篇曰斥大也􁁉亦狂也音吉曵反)
(說文曰兕似野牛而青色抾音刼/古字通封大也狶豬也虛起反)或輕訬趬悍廋疏㟺
領犯歴嵩巒陵喬松履修樠踔攳枝杪標端尾蒼蜼掎
𤣥猨木産盡寓屬單(訬輕捷也音初稍反趬音丘昭反/說文曰趬行輕貎廋疏猶搜索也)
(廋音所由反字林曰㟺山巓也音力于反爾雅曰山大/而髙曰嵩山小而髙銳曰戀襔音莫寒反踔跳也音勅)
(教反􁂷音尋謂長枝也杪音亡小反標音必遥反並木/末也蜼音以蘂反爾雅曰蜼卬鼻而長尾郭璞注曰似)
(獮猴而大黄黑色尾長數尺末有兩岐两則自懸於樹/以尾塞鼻零陵南康人呼之音餘建平人呼之音相贈)
(遺之遺也又音余救反皆土俗輕重不同耳掎音居螘/反說文曰偏引一足也木産謂巢栖之類也寓屬謂穴)
(居之/屬也)罕罔合部􁉞弋同曲類行並驅星布麗屬曹伍相
保各有分局(罕亦網也相如上林賦曰戴雲罕續漢志/曰将軍有部部下有曲罾魚網也音增弋)
(繳射也分/音扶問反)矰碆飛流纎羅絡縸遊雉羣驚晨鳬軰作翬
然雲起霅爾雹落(矰弋矢也碆與磻同音補何反又補/佐反説文曰以石著隿繳也絡縸張)
(羅貎也縸與幕通翬飛也音揮霅音素洽/反廣雅曰霅雨也言鳥中繳如雨之落)爾乃􁁉觀高
蹈改乗回轅泝恢方撫馮夷策句芒超荒忽出重陽厲
雲漢横天潢(􁁉逺也音名小反田獵既罷故改乗回轅/也左傳曰改乗轅而北之泝上也恢大也)
(馮夷河伯也句芒東方之神也荒忽幽/逺也重陽天也雲漢天河也天潢星也)導鬼區徑神場
詔靈保召方相驅厲疫走蜮祥(靈保神巫也楚辭九歌/曰思靈保兮賢姱周禮)
(方相氏掌執戈揚楯帥百𨽻以敺疫洪範五行傳曰蜮/射人生於南越謂之短狐詩蟲魚疏曰一名射景如鼈)
(三足今俗謂之水弩也○/劉攽曰正文案導當作道)捎罔兩拂游光枷天狗緤墳
羊(捎音所交反鄭注周禮曰捎除也國語曰木石之怪/曰䕫罔兩游光神也兄弟八人天狗星名也春秋元)
(命包日天狗主守財緤繫也音息列/反墳羊土之怪其形似羊見家語)然後緩節舒容裴
回安歩降集波籞川衡澤虞矢魚陳罟(波籞池籞也前/書音義曰籞在)
(池中作室可用栖鳥入則捕之又曰折竹以繩綿連禁/禦使人不得往來也周禮川衡掌川澤之禁令澤虞掌)
(國澤之政令也左傳曰魯隱公矢魚於棠矢亦陳也國/語曰魯宣公夏濫罟於泗川里革斷其罟而棄之曰古)
(者大寒降水虞於是登川禽而嘗之於廟行諸國助宣/氣也今魚方孕又行罟貪無蓺也公曰吾之過也籞音)
(圉/)兹飛宿沙田開古蠱(音/冶)翬終葵揚關斧刋重冰撥蟄
户測潛鱗踵介旅(兹飛即佽飛也呂氏春秋曰荆人佽/飛渉江中流兩蛟繞其船佽飛㧞劒)
(赴江刺蛟殺之魯連子曰古善漁者宿沙渠子使漁山/側雖十宿沙子不得魚焉宿沙非暗於漁道也彼山者)
(非魚之所生也晏子春秋曰公孫捷田開彊古冶子事/景公以勇晏子勸景公餽之二桃曰計功而食之公孫)
(捷持楯而再搏乳虎若捷之功可以食桃田開彊曰吾/仗兵禦三軍者再可以食桃古冶子曰吾嘗濟河黿銜)
(左驂以入砥柱之流吾逆而百歩順流九里得黿頭鶴/躍而出可以食桃矣二子皆反其桃契領而死古冶子)
(曰二子死之吾獨生不仁亦契領而死蠱與冶通翬亦/揮也廣雅曰終葵椎也關斧斧名也刋除也踵猶尋也)
(介謂鱗蟲之屬也旅衆也○劉攽曰注公孫捷/持楯而再搏乳虎案如下文則此少曰吾二字)逆獵湍
瀨渀薄汾撓淪滅潭淵左挈䕫龍右提蛟鼉春獻王鮪
夏薦鼈黿(渀音蒲良反撓奴教反並入水貎也淪滅謂/没於水中也鼉音壇鮪鱣屬也大者為王鮪)
(小者為叔鮪禮記季春之月天子始乗舟/薦鮪於寢廟季夏之月令漁師取黿也)於是流覽徧
照殫變極態上下究竟山谷蕭條原野嵺愀上無飛鳥
下無走獸虞人植旍獵者効具車弊田罷旋入禁囿(流/覽)
(謂周流觀覽也周禮曰植虞旌以屬禽鄭注曰植猶樹/也田上樹旗令獲者皆致其禽也又曰車弊獻禽以享)
(礿注曰車弊車止也嵺音力救/反愀音七救反亦蕭條貎也)棲遲乎昭明之觀休息
乎高光之榭以臨乎宏池(宏大/也)鎭以瑶臺純以金堤樹
以蒲柳被以綠莎瀇瀁沆漭錯紾槃委天地虹洞固無
端涯大明生東月朔西陂(純緣也音之尹反蒲亦柳也/瀇音胡廣反瀁音養沆音胡)
(朗反漭音莽並水貎也錯紾交結也紾音之忍反委音/於危反虹洞相連也虹音胡貢反朔生也禮記曰大明)
(生於東月生於西鄭注曰大明日/也言池水廣大日月出於其中也)乃命壺涿驅水蠱逐
罔螭滅短狐簎鯨鯢(周禮壺涿氏掌除水蠱涿音丁角/反蠱音公户反罔謂罔兩也螭龍)
(也短狐即蜮也簎音七亦反説文曰刺也周禮鼈人掌/以時籍魚鼈龜蜃鄭衆注云簎謂以杖刺泥中搏取之)
然後方餘皇連舼舟張雲帆施蜺幬靡颸風陵迅流發
櫂歌縱水謳淫魚出蓍蔡浮湘靈下漢女游(方猶並也/餘皇吳之)
(船名也見左傳舼小舟也音渠恭反淮南子曰越舼蜀/艇不能無水而浮帆音凡幬帳也音直由反颸疾風也)
(音楚疑反武帝秋風詞曰簫鼓鳴兮發櫂歌劉向列女/傳曰津吏之女中流奏河激之歌韓詩外傳曰瓠巴鼓)
(琴淫魚出聽淮南子曰上有叢蓍下有伏龜論語曰臧/文仲居蔡注云龜出蔡地故以為名也湘靈舜妃溺於)
(湘水為湘夫人也見楚詞漢女/漢水之神女詩云漢有游女)水禽鴻鵠鴛鴦鷗鷖鶬
鴰鸕鷁鷺鴈鷿鷉乃安斯寢戢翮其涯(鴛鴦匹鳥也鷗/白鷗也鷖鳬屬)
(也爾雅曰鶬麋鴰今謂之鴰鹿音括鸕鸕鷀也楊孚異/物志云能没於深水取魚而食之不生卵而孕雛於池)
(澤間既胎而又吐生多者生八九少生五六相連而出/若絲緒焉水鳥而巢髙樹之上鷁白鶂也鷺白鷺也鷿)
(音歩歴反鷉音梯揚雄方言曰野鳬也甚小好没水/中膏可以瑩刀劒寢宿也詩曰乃安斯寢涯水濵也)魴
鱮鱏鯿鰋鯉鱨魦樂我純德騰踊相隨雖靈沼之白鳥
孟津之躍魚方斯蔑矣(鱮音緒似魴而弱鱗鱏音徐林/反口在頷下大者長七八尺鯿)
(音卑連反魴之類也鰋音匽今鰋額白魚也鱨音嘗詩/蟲魚疏曰今黄頰魚也魦音沙或作鯊郭義恭廣志曰)
(吹沙魚大如指沙中行詩大雅曰王在靈沼於牣魚躍/鄭𤣥注云靈沼之水魚盈滿其中也皆以跳躍又曰白)
(鳥翯翯翯肥澤也音學言並得其所也尚書/中候曰武王度孟津白魚躍入于王舟中也)然猶詠歌
於伶簫載陳於方策豈不哀哉(伶樂官也詩國風序曰/衛之賢者仕於伶官禮)
(記曰文武之道布在方策又曰百名以上書/之於策不滿百名書之於方鄭注云方板也)於是宗廟
既享庖厨既充車徒既簡器械既攻(禮記曰天子嵗三/田一為乾豆二為)
(賔客三為/充君之庖)然後擺牲班禽淤賜犒功羣師疊伍伯校千
重山罍常滿房俎無空(廣雅曰擺開也字書擺布字也/音歩買反班固西都賦曰置互)
(擺牲班布也淤與飫同左傳曰加饍則飫賜犒勞也山/罍畫為山文禮記曰山罍夏后氏之樽也又曰周以房)
(俎鄭𤣥注云房謂足下/跗也有似於堂房矣)酒正案隊膳夫巡行清醪車湊
燔炙騎将鼓駭舉爵鍾鳴既觴(周禮酒正中士辯五齊/之名三酒之物膳夫上)
(士掌王之食飲膳羞説文曰醪汁滓酒也大雅曰或燔/或炙將行也既盡也流俗本爵字作爝旣字作暨皆誤)
若乃陽阿衰斐之晉制闡􁁉華羽之南音(淮南子曰歌/采菱發陽阿)
(禮記曰嘽諧慢易之音作而人康樂鶡/冠子曰南方萬物華羽焉故以調羽也)所以洞蕩匈臆
發明耳目疏越藴慉駭恫底伏(越散也蘊慉猶積聚也/慉與畜通恫音洞底伏)
(猶滯伏也呂氏春秋曰昔隂康氏之始隂多滯伏湛積/故作為舞以宣導之此言作樂亦以疏散滯伏之象)
鍠鍠鎗鎗奏于農郊大路之衢與百姓樂之(鍠鍠鎗鎗/鍾鼔之聲)
(也鍠音横鎗音測庚反孟子謂齊宣王曰/今王與百姓同其樂則王矣農郊田野也)是以明德耀
乎中夏威靈暢乎四荒東鄰浮巨海而入享西旅越葱
嶺而來王南徼因九譯而致貢朔狄屬象胥而來同(入/享)
(來助祭也孔安國注尚書曰西旅西戎逺國也葱嶺西/域山也西河舊事曰嶺上多葱因以名焉徼塞之道也)
(九譯謂九重譯語而通中國也尚書大傳曰周成王時/越裳氏重九譯而貢白雉朔狄北狄也周禮象胥掌蠻)
(夷戎翟之國使傳王之言而諭説焉以和親之鄭注云/通夷狄之言者曰象胥其有才智者也此類之本名東)
(方曰寄南方曰象西方曰狄鞮北方曰譯此官正為象/者周始有南越重譯來貢獻是以名通言語之官為象)
(胥胥音諝○劉攽曰注名通言語之官為象胥/案文當作通名謂總稱言語之官為象胥也)盖安不
忘危治不忘亂道在乎兹斯固帝王之所以曜神武而
折遐衝者也(晏子春秋曰晉平公欲攻齊使范昭觀焉/景公觴之范昭曰願請君之棄酌景公曰)
(諾范昭已飲晏子命徹尊更之范昭歸以報晉平公曰/齊未可伐也吾欲慙其君而晏子知之仲尼聞之曰起)
(於尊俎之間而/折衝千里之外)方今大漢收功於道德之林致平於仁
義之淵忽蒐狩之禮闕槃虞之佃(槃樂也虞/與娛同)闇昧不覩
日月之光聾昬不聞雷霆之震于今十二年為日久矣
亦方将刋禁臺之祕藏發天府之官常由質要之故業
率典刑之舊章(周禮八法四曰官常以聽官理天府掌/祖廟之守藏與其禁令察羣吏之理左)
(傳云晉趙盾為國政由質要杜預注/曰由用也質要契劵也刊音苦寒反)采清原嘉岐陽登
俊傑命賢良舉淹滯㧞幽荒(清原地在河東聞喜縣北/左傳曰晉蒐于清原作五)
(軍又楚椒舉曰周武有孟津之誓成有岐陽之蒐禮記/月令孟夏命大尉贊傑俊遂賢良左傳楚平王詰姦慝)
(舉淹滯杜預注云淹滯/有才徳而未叙者也)察淫侈之華譽顧介特之實功
聘畎畝之羣雅宗重淵之潛龍(華譽虛譽也介特謂孤/介特立也畎畝謂隱於)
(隴畝之中也司馬相如上林賦曰掩羣雅音/義云謂大雅小雅之人也潛龍喻賢人隱也)乃儲精山
藪歴思河澤目矖鼎俎耳聽康衢營傅説於胥靡求伊
尹於庖廚索膠鬲於魚鹽聽寗戚於大車(矖視也音所/解反鼎俎謂)
(伊尹負鼎以干湯也墨子曰湯舉伊尹於庖廚之中康/衢謂寗戚也説苑曰寗戚飯牛於康衢擊車輻而歌碩)
(鼠傅説代胥靡刑人築於傅巖之野髙/宗夢得之孟子曰膠鬲舉於魚鹽也)俾之昌言而宏
議軼越三家馳騁五帝悉覽休祥揔括羣瑞(俾使也昌/當也宏大)
(也前書揚雄曰宏言崇/議軼過也三家三皇也)遂棲鳯皇於高梧宿麒麟於西
園納僬僥之珍羽受王母之白環(韓詩外傳曰黄帝時/鳯皇止帝東園集帝)
(梧桐食帝竹實尚書中候曰黄帝時麒麟在園帝王記/曰堯時僬僥氏來貢没羽西王母慕舜之徳來獻白環)
(也/)永逍遥乎宇内與二儀乎無疆貳造化於后土參神
施於昊乾超特達而無儔煥巍巍而無原(論語孔子曰/堯之為君煥)
(乎其有文章巍/巍乎其有成功)豐千億之子孫歴萬載而永延(詩大雅/曰天錫)
(百禄子孫/千億也)禮樂既闋北轅反斾至自新城背伊闕反洛
京(闋止也音苦穴反新城/縣屬河南郡今伊闕縣)頌奏忤鄧氏滯於東觀十年
不得調因兄子喪自劾歸(融集云時兄伉子在融舍/物故融因是自劾而歸)太
后聞之怒謂融羞薄詔除欲仕州郡遂令禁錮之(融集/云時)
(左將奏融遭兄子喪自劾而歸離署當免官制曰融典/校祕書不推忠盡節而羞薄詔除希望欲仕州郡免官)
(勿罪禁錮/六年矣)太后崩安帝親政召還郎署復在講部出為
河間王廏長史時車駕東巡岱宗(延光三年○劉攽曰/正文廏長史案廏長)
(自是官名後人/不知妄加史字)融上東巡頌帝竒其文召拜郎中及北
鄉侯即位融移病去為郡功曹陽嘉二年詔舉敦樸城
門校尉岑起舉融徵詣公車對策拜議郎(續漢書曰融/對策於北宮)
(端/門)大將軍梁商表為從事中郎轉武都太守時西羌反
叛征西將軍馬賢與䕶羌校尉胡疇征之而稽久不進
融知其將敗上疏乞自効曰今雜種諸羌轉相鈔盜宜
及其未幷亟遣深入破其支黨而馬賢等處處留滯羌
胡百里望塵千里聽聲今逃匿避囘漏出其後則必侵
寇三輔為民大害臣願請賢所不可用關東兵五千裁
假部隊之號盡力率厲埋根行首以先吏士(埋根言/不退)三
旬之中必克破之臣少習學蓺不更武職猥陳此言必
受誣罔之辜昔毛遂厮養為衆所蚩終以一言克定從
要(毛遂趙平原君趙勝客也居門下三年時平原将與/楚合從以毛遂備二十人數其十九人相與笑之比)
(至楚毛遂果按劒與楚定從楚立/發兵救趙事見史記厮養賤人也)臣懼賢等專守一城
言攻於西而羌出於東且其將士必有高克潰叛之變
(左傳曰鄭使髙克率師次於河上/久而不召師潰而歸髙克奔陳)朝廷不能用又陳星
孛參畢參西方之宿畢為邊兵至於分野幷州是也(參/在)
(申為晉分/幷州之地)西戎北狄殆將起乎宜備二方尋而隴西羌
反烏桓寇上郡皆卒如融言三遷桓帝時為南郡太守
先是融有事忤大将軍梁冀旨冀諷有司奏融在郡貪
濁免官髠徙朔方自刺不殊得赦還復拜議郎重在東
觀著述以病去官融才高博洽為世通儒教養諸生常
有千數涿郡盧植北海鄭𤣥皆其徒也善鼓琴好吹笛
達生任性不拘儒者之節居宇器服多存侈飾常坐高
堂施綘紗帳前授生徒後列女樂弟子以次相傳鮮有
入其室者嘗欲訓左氏春秋及見賈逵鄭衆注乃曰賈
君精而不博鄭君博而不精既精既博吾何加焉但著
三傳異同說注孝經論語詩易三禮尚書列女傳老子
淮南子離騷所著賦頌碑誄書記表奏七言琴歌對策
遺令凡二十一篇初融懲於鄧氏不敢復違忤埶家遂
為梁冀草奏李固又作大将軍西第頌以此頗為正直
所羞年八十八延熹九年卒于家遺令薄葬族孫日磾
獻帝時位至太傅(三輔決錄注云/日磾字翁叔)
論曰馬融辭命鄧氏逡巡隴漢之間將有意於居貞乎
(隴漢之間謂客於漢陽時易/屯卦初九曰磐桓利居貞)既而羞曲士之節惜不貲
之軀(荘子曰曲士不可語/於道者束於教也)終以奢樂恣性黨附成譏固
知識能匡欲者鮮矣(識性也/匡正也)夫事苦則矜全之情薄生
厚故安存之慮深(老子曰人之輕死者以其/求生生之厚也是以輕死)登高不懼
者胥靡之人也(前書音義曰胥相也靡隨也謂相隨受/刑之人也荘子曰胥靡登髙也不懼遺)
(死生也此為矜全之情薄也○劉/攽曰注胥靡登髙也案文多也字)坐不垂堂者千金之
子也(前書鼂錯曰千金之子坐不/垂堂此為安存之慮深也)原其大略歸於所安
而已矣物我異觀亦更相笑也
　後漢書卷九十上
