
　資治通鑑卷二百二十四　宋　司馬光　撰
　　　　　　　　　　　　　　胡三省　音註
　唐紀四十(起旃䝉大荒落閏月盡昭/陽赤奮若凡八年有竒)
　　代宗睿文孝武皇帝中之上
永泰元年閏十月乙巳郭子儀入朝子儀以靈武初復
(僕固懐恩死/始復靈武)百姓彫弊戎落未安請以朔方軍糧使三
原路嗣恭鎮之(軍糧使即/糧料使)河西節度使楊志烈既死(楊/志)
(烈死見上卷/廣德二年)請遣使廵撫河西及置凉甘肅𤓰沙等州
長史上皆從之　丁未百官請納職田充軍糧(唐制一/品職分)
(田十二頃二品十頃三品九頃四品七頃五品六頃六/品四頃七品三頃五十畆八品二頃五十畆九品二頃)
(皆給百里内之地諸州都督都䕶親王府官二品十二/頃三品十頃四品八頃五品七頃六品五頃七品四頃)
(八品三頃九品二頃五十畆鎮戍闗津岳凟官五品五/頃六品三頃五十畆七品三頃八品二頃九品一頃五)
(十畆三衛中郎將上府折衝都尉六頃中府五頃五十/畆下府及郎將五頃上府果毅都尉四頃中府三頃五)
(十畆下府三頃上府長史别將三頃中府下府二頃五/十畆親王府典軍五頃五十畆副典軍四頃千牛備身)
(左右太子千牛備身三頃折衝上府兵曹二頃中府下/府一頃五十畆外列軍校尉一頃二十畆旅帥一頃隊)
(正副八十畆親王以下又有永業田百頃職事官一品/六十頃郡王職事官從一品五十頃國公職事官從二)
(品三十五頃郡公職事官從三品二十五頃縣公職事/官從三品二十頃侯職事官從四品十二頃子職事官)
(從五品八頃男職事官從五品五頃六品七品二頃五/十八畆八品九品二頃上柱國三十頃柱國二十五頃)
(上䕶軍二十頃䕶軍十五頃上輕車都尉十頃輕車都/尉七頃上騎都尉六頃騎都尉四頃驍騎飛騎尉八十)
(畆雲騎武騎尉六十畆散/官五品以上給同職事官)許之戊申以户部侍郎路嗣
恭為朔方節度使(嗣祥吏翻/使疎吏翻)嗣恭披荆棘立軍府威令
大行　己酉郭子儀還河中(子儀自朝京師還鎮河/中還從宣翻又音如字)
初劒南節度使嚴武奏將軍崔旰為利州刺史時蜀中
新亂山賊塞路(塞昔/則翻)旰討平之及武再鎮劍南賂山南
西道節度使張獻誠以求旰(利州古苴侯邑秦漢為葭/萌之地蜀漢為漢夀縣晉)
(為晋壽梁為黎州尋又改利州天寳為益昌郡/乾元復為利州山南西道廵属也旰古旦翻)獻誠使
旰移疾自解詣武武以為漢州刺史使將兵擊吐蕃於
西山連㧞其數城攘地數百里(漢州漢雒縣什方綿竹/地唐垂拱立漢州天寳)
(為徳陽郡乾/元復為州)武作七寳轝迎旰入成都以寵之武薨(見/上)
(卷四/月)行軍司馬杜濟知軍府事都知兵馬使郭英幹英
乂之弟也與都虞侯郭嘉琳共請英乂為節度使旰時
為西山都知兵馬使與所部共請大將王崇俊為節度
使㑹朝廷已除英乂英乂由是銜之至成都數日即誣
崇俊以罪而誅之召旰還成都旰辭以備吐蕃未可歸
英乂愈怒絶其餽餉以困之旰轉徙入深山英乂自將
兵攻之聲言助旰拒守㑹大雪山谷深數尺(深式/禁翻)士馬
凍死者甚衆旰出兵擊之英乂大敗收餘兵纔及千人
而還(還從宣翻/又音如字)英乂為政嚴暴驕奢不恤士卒衆心離
怨𤣥宗之離蜀也(之離力智翻肅宗至/徳元載𤣥宗離成都)以所居行宫為
道士觀(觀古/玩翻)仍鑄金為真容英乂愛其竹樹茂美奏為
軍營因徙去真容自居之旰宣言英乂反不然何以徙
真容自居其處於是帥所部五千餘人襲成都辛巳戰
于城西英乂大敗旰遂入成都屠英乂家英乂單騎奔
簡州(宋白曰簡州漢牛鞞縣地隋仁夀三年分益州之/陽安平泉資州之資陽置簡州州有頼簡池因名)
普州刺史韓澄殺英乂送首於旰卭州牙將栢茂琳瀘
州牙將楊子琳劍州牙將李昌巙(宋白曰卭州漢臨卭/縣梁武陵王紀置卭)
(州取南界卭來山為名瀘州漢江陽縣梁置瀘州取瀘/水為名劍州漢廣漢之梓潼縣梁置安州西魏為始州)
(唐先天二年改為劍州取劍閣為名巙奴/刀翻  考異曰唐厯作李昌䕫今從實錄)各舉兵討旰
蜀中大亂旰衛州人也　華原令顧繇上言元載子伯
和等招權受賄十二月戊戍繇坐流錦州(宋白曰唐垂/拱二年分辰)
(州麻陽縣地并開山洞置錦州/舊志錦州至京師三千五百里)　自安史之亂國子監
室堂頽壊軍士多借居之祭酒蕭昕上言學校不可遂
廢
大厯元年(是年十一/月方改元)春正月乙酉勑復補國子學生
丙戌以户部尚書劉晏為都畿河南淮南江南湖南荆
南山南東道轉運常平鑄錢鹽鐵等使侍郎第五琦為
京畿闗内河東劍南山南西道轉運等使分理天下財
賦　周智光至華州(周智光還華州/見上卷上年)益驕横(横户/孟翻)召之
不至上命杜冕從張獻誠於山南以避之智光遣兵於
商山邀之不獲智光自知罪重乃聚亡命無頼子弟衆
至數萬縱其剽掠以恱其心(剽匹/妙翻)擅留闗中所漕米二
萬斛藩鎮貢獻往往殺其使者而奪之　二月丁亥朔
釋奠於國子監(唐制中春中秋釋奠于文宣王皆/以上丁戊以祭酒司業博士三獻)命宰
相帥常參官(常参官常朝日常赴朝参者也唐制文官/五品以上及兩省供奉官監察御史員外)
(郎太常博士日参號常参官武官三品以上三日一朝/號九参官五品以上及新行當畨者五日一朝號六参)
(官𢎞文崇文館國子監學生四時参凡諸王入朝及以/恩追至者日参其文武官職事九品以上及二王後則)
(朝朔望而已帥讀曰/率下同相息亮翻)魚朝恩帥六軍諸將往聽講(朝直/遥翻)
(將即/亮翻)子弟皆服朱紫為諸生朝恩既貴顯乃學講經為
文僅能執筆辨章句遽自謂才兼文武人莫敢與之抗
辛卯命有司修國子監　元載專權恐奏事者攻訐其
私(載祖亥翻又如/字訐居謁翻)乃請百官凡論事皆先白長官長官
白宰相然後奏聞仍以上㫖諭百官曰比日諸司奏事
煩多所言多讒毁(長知兩翻/比毗至翻)故委長官宰相先定其可
否刑部尚書顔真卿上疏以為郎官御史陛下之耳目
(尚辰羊翻上時掌翻䟽所據翻郎官者尚書省/曹二十四司郎官御史者御史臺三院御史)今使論
事者先白宰相是自掩其耳目也陛下患羣臣之為讒
何不察其言之虚實若所言果虛宜誅之果實宜賞之
不務為此而使天下謂陛下厭聽覧之煩託此為辭以
塞諫争之路臣竊為陛下惜之(塞昔則翻争讀/曰諍為于偽翻)太宗著
門司式云(唐式三十三篇以尚書省諸曹及秘書太常/司農光禄太府太僕少府及監門宿衛計帳)
(為其/篇目)其無門籍人有急奏者皆令門司與仗家引奏(唐/制)
(門籍流内記官爵姓名流外記年齒狀貌月一易其籍/非遷解不除無門籍者有急奏則令門司與仗家引奏)
(仗家宿衛五仗之/執事者令力丁翻)無得闗碍所以防壅蔽也天寳以後
李林甫為相深疾言者道路以目上意不下逮下情不
上達䝉蔽喑嗚(史炤曰喑嗚/語喑唖不明)卒成幸蜀之禍(卒子/恤翻)陵夷
至于今日其所從來者漸矣夫人主大開不諱之路羣
臣猶莫敢盡言况今宰相大臣裁而抑之則陛下所聞
見者不過三數人耳天下之士從此鉗口結舌陛下見
無復言者以為天下無事可論是林甫復起於今日也
昔林甫雖擅權羣臣有不諮宰相輒奏事者則託以他
事隂中傷之(復扶又翻/中竹仲翻)猶不敢明令百司奏事皆先白
宰相也陛下儻不早寤漸成孤立後雖悔之亦無及矣
載聞而恨之奏真卿誹謗乙未貶峽州别駕(峽州夷陵/郡舊志京)
(師東南一千一/百八十八里)　己亥命大理少卿楊濟修好於吐蕃
(少詩照翻好呼到/翻吐從暾入聲)　壬子以杜鴻漸為山南西道劒南
東西川副元帥劒南西川節度使以平蜀亂(崔旰之亂/也帥所類)
(翻使疏/吏翻)　以四鎮北庭行營節度使馬璘兼邠寜節度
使璘以叚秀實為三使都虞候(三使四鎮一也北/庭二也邠寜三也)卒有
能引弓重二百四十斤者(十考異曰舊傳作能引二/  四弓今從叚公别傳)犯
盗當死璘欲生之秀實曰將有愛憎而法不一雖韓彭
不能為理璘善其議竟殺之璘處事或不中理(處昌吕/翻中竹)
(仲/翻)秀實力争之璘有時怒甚左右戰栗秀實曰秀實罪
若可殺何以怒為無罪殺人恐涉非道璘拂衣起秀實
徐步而出良久璘置酒召秀實謝之自是軍州事皆咨
秀實而後行璘由是在邠寜聲稱殊美(稱尺/證翻)　癸丑以
山南西道節度使張獻誠兼劍南東川節度使卭州刺
史柏茂琳為卭南防禦使(卭南卭水以南也卭水出/嚴道卭崍山入青衣江)以
崔旰為茂州刺史充西山防禦使三月癸未獻誠與旰
戰于梓州獻誠軍敗僅以身免旌節皆為旰所奪　夏
五月河西節度使楊休明徙鎮沙州(凉州淪/䧟故也)　秋八月
國子監成丁亥釋奠(記文王世子凡始立學者必釋奠/于先聖先師攷之鄭注凡學四時)
(皆有釋奠釋奠者設薦饌酌奠而已無迎尸以下之事/記又曰始立學者既釁器用幣然後釋菜不舞不授器)
(注云釋菜禮輕也釋奠則舞舞則授器司馬之属司兵/司戈司盾祭祀授舞者兵也周禮大胥春入學釋菜合)
(舞注云合舞等其進退鄭司農云舍菜謂舞者皆持芬/香之菜秦漢釋奠無文魏則以太常行事晋宋以學官)
(主祭南齊武帝時有司奏釋奠先聖先師禮文又有釋/菜未詳今當行何禮用何樂時從喻希議用元嘉故事)
(設軒懸之樂六佾之舞牲牢器用悉依上公梁及北齊/車駕視學皆親釋奠唐春秋釋奠三獻皆以學官太宗)
(貞觀十四年親釋奠於國學𤣥宗/開元十一年詔春秋釋奠用牲牢)魚朝恩執易升高座
講鼎覆餗以譏宰相(易曰鼎折足覆公餗言三公鼎足/承君茍非其人則折足而覆亂美)
(實餗音桑谷/翻鼎實也)王縉怒元載怡然(東考異曰是時縉留守/  都而得預此㑹者按)
(實錄明年二月郭子儀入朝詔元載王縉/宴於其第然則雖守東都有時朝京師也)朝恩謂人曰
怒者常情笑者不可測也　杜鴻漸至蜀境聞張獻誠
敗而懼使人先達意於崔旰許以萬全旰卑辭重賂以
迎之鴻漸喜進至成都見旰但接以溫恭無一言責其干
紀州府事悉以委旰又數薦之於朝因請以節制譲旰
(數所/角翻)以柏茂琳楊子琳李昌巙各為本州刺史上不得
已從之(杜鴻漸習知朝廷之務/姑息故敢以崔旰等請)壬寅以旰為成都尹西
川節度行軍司馬(崔旰遂據/有西川)　甲辰以魚朝恩行内侍
監判國子監事中書舍人京兆常衮上言成均之任當
用名儒(五帝名學曰成均垂拱元年改國子監曰成均/義取此也尋復其舊常衮謂國子監為成均亦)
(猶今人言太/學為辟雍耳)不宜以宦者領之丁未命宰相以下送朝
恩上(上時/掌翻)　京兆尹黎幹自南山引澗水穿漕渠入長
安功竟不成　冬十月乙未上生日(開元十四年十月/十三日上生以其)
(日為天/興聖莭)諸道節度使獻金帛器服珍玩駿馬為壽共直
緡錢二十四萬常衮上言以為節度使非能男耕女織
必取之於人歛怨求媚不可長也(長知/兩翻)請却之上不聽
　京兆尹第五琦什一稅法民苦其重多流亡十一月
甲子日南至赦改元(改元/大厯)悉停什一稅法(行什一稅見/上卷上年)
　十二月癸卯周智光殺陜州監軍張志斌(斌音/彬)智光
素與陜州刺史皇甫溫不恊志斌入奏事智光館之(自/陜)
(州入奏事道過/華州館古玩翻)志斌責其部下不肅智光怒曰僕固懐
恩不反正由汝輩激之我亦不反今日為汝反矣(為于/偽翻)
叱下斬之臠食其肉(史炤曰臠切/其肉以食也)朝士舉選人畏智光
之暴多自同州竊過(選湏/絹翻)智光遣將將兵邀之於路死
者甚衆(將即/亮翻)戊申詔加智光檢校左僕射遣中使余元
仙持告身授之智光慢罵曰智光有大功於天下國家
不與平章事而與僕射且同華地狹不足展材若益以
陜虢商鄜坊五州庶猶可耳因厯數大臣過失(數所/具翻)且
曰此去長安百八十里智光夜眠不敢舒足恐踏破長
安城至於挾天子令諸侯惟周智光能之元仙股慄郭
子儀屢請討智光上不許　郭子儀以河中軍食常乏
乃自耕百畝將校以是為差於是士卒皆不勸而耕是
歲河中野無曠土軍有餘糧(史言郭子儀/忠勤為國)　以隴右行
軍司馬陳少逰為桂管觀察使(桂管領桂昭賀富藤梧/潘白亷繡欽横邕融栁)
(貴十七州劉昫曰桂管十五州在廣州西桂/昭富梧䝉龔潯欎林平琴賔澄繡象栁融)少逰博州
人也為吏彊敏而好賄(好呼/到翻)善結權貴以是得進既得
桂州惡其道逺多瘴癘(惡烏/路翻)宦官董秀掌樞密(是後遂/以中官)
(為樞/密使)少逰請歲獻五萬緡又納賄於元載子仲武内外
引薦(董秀引薦於内/元載引薦於外)數日改宣歙觀察使(宋白曰乾元/元年停采訪)
(使及諸道黜陟使置觀察處置使其年李峘除都督江/淮節度宣慰觀察處置使今按李峘之任重矣陳少逰)
(止觀察一二州或數/州其任在節度使下)
二年春正月丁巳密詔郭子儀討周智光子儀命大將
渾瑊李懐光軍于渭上智光麾下聞之皆有離心己未
智光大將李漢惠自同州帥所部降於子儀(帥讀曰率/下同降户)
(江/翻)壬戌貶智光澧州刺史(宋白曰澧州漢零陽縣地呉/立天門郡隋置松州尋改澧)
(州州在澧水之陽故名舊志州在京/師東南一千八百九十三里澧音禮)甲子華州牙將姚
懐李延俊殺智光以其首來獻淮西節度使李忠臣入
朝以收華州為名帥所部兵大掠自潼闗至赤水(水經/注渭)
(水東過鄭縣北又東與赤水合/九域志華州鄭縣有赤水鎮)二百里間財蓄殆盡官
吏有衣紙(衣於/既翻)或數日不食者己巳置潼闗鎮兵二千
人　壬申分劍南置東川觀察使鎮遂州(合東西川見/上卷廣徳二)
(年/)　二月丙戌郭子儀入朝上命元載王縉魚朝恩等
互置酒於其第一㑹之費至十萬緡上禮重子儀常謂
之大臣而不名郭曖嘗與昇平公主争言(永泰元年下/嫁郭曖事見)
(上/卷)曖曰汝倚乃父為天子邪我父薄天子不為公主恚
奔車奏之上曰此非汝所知彼誠如是使彼欲為天子
天下豈汝家所有邪慰諭令歸子儀聞之囚曖入待罪
上曰鄙諺有之(史炤曰鄙諺俚/俗所傳之言也)不痴不聾不作家翁兒
女子閨房之言何足聽也子儀歸杖曖數十　夏四月
庚子命宰相魚朝恩與吐蕃盟於興唐寺(命宰相及/魚朝恩也)
杜鴻漸請入朝奏事以崔旰知西川留後(鴻考異曰舊/  漸傳云鴻)
(漸仍帥旰同入覲寜傳云鴻漸請旰為行軍司馬仍賜/名寕鴻漸歸遂授寜西川節度使至十四年始入朝實)
(錄亦無随鴻漸入/朝事鴻漸傳誤也)六月甲戌鴻漸來自成都廣為貢獻
因盛陳利害薦旰才堪寄任上亦務姑息乃留鴻漸復
知政事(復扶/又翻)秋七月丙寅以旰為西川節度使杜濟為
東川節度使旰厚歛以賂權貴(歛力/贍翻)元載擢旰弟寛至
御史中丞寛兄審至給事中　丁卯魚朝恩奏以先所
賜莊為章敬寺(據舊史章敬寺/在通化門外)以資章敬太后冥福(上/母)
(吴后諡/章敬)於是窮壯極麗盡都市之財不足用奏毁曲江
及華清宫館以給之(財當作材都市之材謂材木積於/都市者長安朱雀街東第五街皇)
(城之東第三街昇道坊龍華尼寺南有流水屈曲謂之/曲江此地在秦為宜春院隑州在漢為樂逰園開元疏)
(鑿遂為勝境其南有紫雲樓芙蓉苑其西有杏園慈恩/寺江側菰蒲䓤翠栁隂四合碧波紅蕖依映可愛華清)
(宫見二百十五/卷天寳六載)費逾萬億(孔潁達曰億之數有大小二/法其小數以十為等十萬為)
(億十億為兆也其大數以萬為等數萬至萬/是萬萬為億又從億而數至萬萬億為兆)衞州進士
高郢上書略曰先太后聖徳不必以一寺增輝國家永
圗無寜以百姓為本捨人就寺何福之為又曰無寺猶
可無人其可乎又曰陛下當卑宫室以夏禹為法而崇
塔廟踵梁武之風乎又上書略曰古之明王積善以致
福不費財以求福修徳以消禍不勞人以禳禍今興造
急促晝夜不息力不逮者隨以榜笞(榜音/彭)愁痛之聲盈
於道路以此望福臣恐不然又曰陛下廻正道於内心
求微助於外物徇左右之過計傷皇王之大猷臣竊為
陛下惜之(為于/偽翻)皆寢不報(十考異曰郢集前書八月二/  五日後書九月十三日上)
(今因造寺/終言之)始上好祠祀未甚重佛元載王縉杜鴻漸為
相三人皆好佛縉尤甚不食葷血(葷臭棐也血者殺六/畜而取之好呼到翻)
與鴻漸造寺無窮上嘗問以佛言報應果為有無載等
奏以國家運祚靈長非宿植福業何以致之福業已定
雖時有小災終不能為害所以安史悖逆方熾而皆有
子禍(謂安慶緒殺祿山/史朝義殺思明也)僕固懐恩稱兵内侮出門病死
回紇吐蕃大舉深入不戰而退(事並見上/卷上年)此皆非人力
所及豈得言無報應也上由是深信之常於禁中飯僧
百餘人(飯扶/晚翻)有冦至則令僧講仁王經以禳之(所謂䕶/國仁王)
(經/也)冦去則厚加賞賜胡僧不空官至卿監爵為國公出
入禁闥勢移權貴京畿良田美利多歸僧寺勑天下無
得箠曵僧尼造金閣寺於五臺山(忻州五臺縣有五臺/山釋氏相傳以為文)
(殊道場注/詳見後)鑄銅塗金為瓦所費鉅億(鉅億者億億也/此言大數之億)縉
給中書符牒令五臺僧數十人散之四方求利以營之
載等每侍上從容多談佛事(從千/容翻)由是中外臣民承流
相化皆廢人事而奉佛政刑日紊矣(紊亡/運翻)　八月庚辰
鳯翔等道節度使左僕射平章事李抱玉入朝(李抱玉/以陳鄭)
(澤潞鳯翔等道/節度使防吐蕃)固讓僕射言辭確至(確堅也/固也)上許之癸
丑又讓鳯翔節度使不許　丁酉杜鴻漸飯千僧以使
蜀無恙故也(飯扶/晩翻)　九月吐蕃衆數萬圍靈州逰騎至
潘原宜禄(潘原本古隂盤縣天寳/元年更名潘原属涇州)詔郭子儀自河中帥
甲士三萬鎮涇陽京師戒嚴甲子子儀移鎮奉天(異考/  曰)
(汾陽家傳八月十七日吐蕃至涇西二十七日詔統精/卒一萬與馬璘合攻之今從實録實録甲寅冦靈州乙)
(卯冦宜禄盖據奏/到日今從唐厯)　山獠䧟桂州逐刺史李良(獠魯/皓翻)
冬十月戊寅朔方節度使路嗣恭破吐蕃於靈州城下
(破考異曰唐厯九月吐蕃圍靈武戊申嗣恭/  吐蕃按長厯戊申九月一日也今從實録)斬首二千
餘級吐蕃引去　十二月庚辰盗發郭子儀父冢捕之
不獲人以為魚朝恩素惡子儀疑其使之(惡烏/路翻)子儀自
奉天入朝朝廷憂其為變子儀見上上語及之子儀流
涕曰臣久將兵不能禁暴軍士多發人冢今日及此乃
天譴非人事也朝廷乃安　是歲復以鎭西為安西(改/鎮)
(西見二百二十卷肅宗/至德元載復扶又翻)　新羅王憲英卒子乾運立
三年春正月乙丑上幸章敬寺度僧尼千人　贈建寜
王倓為齊王(倓死見二百十/九卷至徳二載)　二月癸巳商州兵馬使
劉洽殺防禦使殷仲卿尋討平之　甲午郭子儀禁無
故軍中走馬南陽夫人乳母之子犯禁(子儀妻封/南陽夫人)都虞
候杖殺之諸子泣訴於子儀且言都虞候之横(宇文泰/相魏置)
(虞候都督後世因之置/虞候之官横户孟翻)子儀叱遣之明日以事語僚佐
而歎息(語牛/倨翻)曰子儀諸子皆奴材也不賞父之都虞候
而惜母之乳母子非奴材而何　庚子以後宫獨孤氏
為貴妃　三月乙巳朔日有食之　夏四月戊寅山南
西道節度使張獻誠以疾舉從父弟右羽林將軍獻恭
自代(從才/用翻)上許之　壬寅西川節度使崔旰入朝　初
上遣中使徴李泌於衡山(泌歸衡山見二百/二十卷至徳二載)既至復賜
金紫(泌從肅宗於靈武已賜金紫既歸衡/山反其初服今復賜之復扶又翻)為之作書院
於蓬萊殿側(蓬萊殿在紫宸殿北蓬萊殿北有太液/池池中有蓬萊山為于偽翻下為泌同)上
時衣汗衫躡屨過之(汗衫宴居之常服也今通貴賤皆/服之惟天子以黄為别炙轂子曰)
(燕朝衮冕有白紗中單有明衣皆汗衫之象以行祭接/神漢高祖與項羽交戰汗透中單改名汗衫貴賤通服)
(衣音於既翻/過古禾翻)自給舍以上(給舍者謂給事中中書/舍人皆唐正五品官也)及方
鎮除拜軍國大事皆與之議又使魚朝恩於白花屯為
泌作外院使與親舊相見上欲以泌為門下侍郎同平
章事泌固辭(泌毗必翻載考異曰鄴侯家傳曰固辭以/譲元載按  時已為相何讓之有又曰到)
(山四歲而二聖登遐代宗踐阼命中人手詔馹騎徴先/公於衡岳先是半年前先公夜遇盗三人為其所拉而)
(殺之於懸澗及日出乃寤下籍樹葉丈餘都無所傷緣/巖攀蘿而出不敢至舊居山中人初以為仙去及中貴)
(將至先公大懼沐浴更衣以俟命乃代宗踐阼之徴也/疑盗為張后輔國所遣亦竟不知其由按𤣥肅登遐泌)
(雖在山林豈容全不知如家傳所言是代宗纔立即召/泌也須經幸陜泌豈得全無一言召泌必在幸陜之後)
(李繁誤/記耳)上曰機務之煩不得晨夕相見誠不若且居密
近何必署勑然後為宰相邪(相息亮翻/邪音耶)後因端午王公
妃主各獻服玩上謂泌曰先生何獨無所獻對曰臣居
禁中自巾至履皆陛下所賜所餘惟一身耳何以為獻
上曰朕所求正在此耳泌曰臣身非陛下有誰則有之
上曰先帝欲以宰相屈卿而不能得(見二百一十八卷/肅宗至徳元載七)
(月/)自今既獻其身當惟朕所為不為卿有矣泌曰陛下
欲使臣何為上曰朕欲卿食酒肉有室家受禄位為俗
人泌泣曰臣絶粒二十餘年陛下何必使臣隳其志乎
上曰泣復何益(復扶/又翻)卿在九重之中欲何之乃命中使
為泌葬二親(重直龍翻使疎吏翻/為于李翻下又為同)又為泌娶盧氏女為
妻(結考異曰鄴侯家傳云永泰元年端午上令泌食酒/  婚按下云阿足師竊氈履置紫宸上欲使内人䕶)
(燈燭泌曰臣六七年在此又曰况新賜婚上即位至永/泰纔四年耳又云因此得謗元載遂因魚朝恩事排出)
(之然則結婚與朝恩誅不相/逺今盖因追贈承天言之)資費皆出縣官賜第於光
福坊令泌數日宿第中數日宿蓬萊院上與泌語及齊
王倓欲厚加褒贈泌請用岐薛故事贈太子(令力丁翻/倓徒甘翻)
(岐王範贈惠文太子薛王業/贈惠宣太子皆在𤣥宗朝)上泣曰吾弟首建靈武之
議成中興之業(事見二百一十九/卷肅宗至徳元載)岐薛豈有此功乎竭
誠忠孝乃為讒人所害曏使尚存朕必以為太弟今當
崇以帝號成吾夙志乙卯制追諡倓曰承天皇帝庚申
葬順陵(諡申至翻順陵在咸陽縣咸陽原陵考異曰鄴/俟家傳曰命使自彭原迎䘮葬齊  今從實錄)
(葬順/陵)　崔旰之入朝也以弟寛為留後(是年四月壬寅/崔旰入朝朝直)
(遥/翻)瀘州刺史楊子琳帥精騎數千乗虚突入成都(瀘音/盧帥)
(讀曰率騎/奇計翻)朝廷聞之加旰檢校工部尚書賜名寜(校古/孝翻)
(尚辰羊翻司考異曰舊傳旰初為杜/鴻漸行軍  馬即改名寜今從實録)遣還鎮　六月壬
辰幽州兵馬使朱希彩經略副使昌平朱泚(使疎吏翻/昌平本漢)
(軍都縣後魏更名昌平縣唐/属幽州泚且禮翻又音此)泚弟滔共殺節度使李懐
仙希彩自稱留後閏月成德軍節度使李寳臣遣將將
兵討希彩為希彩所敗(敗補/邁翻)朝廷不得已宥之庚申以
王縉領盧龍節度使丁卯以希彩領幽州留後　崔寛
與楊子琳戰數不利(數所/角翻)秋七月崔寜妾任氏出家財
數十萬募兵得數千人帥以擊子琳破之(任音壬帥讀/曰率考異曰)
(實録五月子琳襲據成都即日詔寜還成都七月壬申/又云子琳冦成都遂據其城寜弟寛破之盖五月奏據)
(城七月奏破之成功雖因/任氏奏時湏著寛名故也)子琳走　乙亥王縉如幽州
朱希彩盛兵嚴備以逆之縉晏然而行希彩迎謁甚恭
縉度終不可制(度徒/洛翻)勞軍旬餘日而還(勞力到翻還從/宣翻又如字)
　回紇可敦卒(紇下沒翻/卒子恤翻)庚辰以右散騎常侍蕭昕為
弔祭使(散昔亶翻騎奇計翻/昕許斤翻使疎吏翻)回紇庭詰昕曰我於唐有
大功唐奈何失信市我馬不時歸其直昕曰回紇之功
唐已報之矣僕固懐恩之叛回紇助之與吐蕃連兵入
冦逼我郊畿(詰去/吉翻)及懐恩死吐蕃走然後回紇懼而請
和我唐不㤀前功加惠而縱之(事見上卷/永泰元年)不然匹馬不
歸矣乃回紇負約豈唐失信邪回紇慙厚禮而歸之
丙戍内出盂蘭盆賜章敬寺(釋氏㿻蘭盆經目連比丘/見其亡母在餓鬼中目連)
(白佛言七月望日當為七代父母及父母在阨難中者/具百味五果以著盆中供養十方佛然後受食夢華録)
(曰中元買冥器綵衣以竹牀三脚如燈窩狀謂之盂蘭/盆掛㝠財衣服在上焚之釋氏要覧曰梵云盂蘭此云)
(救倒懸盆陸㳺曰俗以七月望日具素饌享先織竹作/盆盎貯紙錢盛以一竹焚之謂之㿻蘭盆嗚呼代宗為)
(此以七廟神/靈為安在邪)設七廟神座書尊號於旛上百官迎謁於
光順門(閣本大明宫圗光順門在紫宸門/之西光順門内則明義殿承歡殿)自是歲以為
常　八月壬戍吐蕃十萬衆冦靈武丁卯吐蕃尚贊摩
二萬衆冦邠州京師戒嚴邠寜節度使馬璘擊破之(吐/從)
(暾入聲邠卑旻翻使/疏利翻璘離珍翻)　庚午河東節度使同平章事辛
雲京薨以王縉領河東節度使餘如故　九月壬申命
郭子儀將兵五萬屯奉天以備吐蕃(將即亮翻/又如字)　丁丑
濟王環薨(環宣宗子也/濟子禮翻)　壬午朔方騎將白元光擊吐
蕃破之壬辰元光又破吐蕃二萬衆於靈武(騎奇計翻/  考異曰)
(實録戊戌郭子儀奏靈州破吐蕃六萬餘衆百僚入賀/京師解嚴盖即壬辰白元光所破也子儀合前後所破)
(而奏/之耳)鳯翔節度使李抱玉使右軍都將臨洮李晟將兵
五千擊吐蕃晟曰以力則五千不足用以謀則太多乃
將千人出大震闗至臨洮屠吐蕃定秦堡(臨洮洮州吐/蕃志吞秦土)
(故築堡於洮州以定秦為/名洮徒刀翻晟承正翻)焚其積聚虜堡帥慕容谷種
而還(帥所類翻還從/宣翻又音如字)吐蕃聞之釋靈州之圍而去戊戍
京師解嚴　頴州刺史李岵以事忤滑亳節度使令狐
彰(岵侯古翻/忤五故翻)彰使節度判官姚奭按行頴州(行下/孟翻)因代
岵領州事且曰岵不受代即殺之岵知之因激怒將士
使殺奭與奭同死者百餘人岵走依河南節度使田神
功於汴州(汴皮/面翻)冬十月乙巳彰表言其狀岵亦上表自
理上命給事中賀若察往按之(亦上時兩翻巳考異曰/實録十月乙  潁州刺)
(史李岵殺本道節度判官姚奭及奭之弟岵弃州奔汴/州本道節度使令狐彰以聞岵亦抗表上聞初岵以公)
(務為彰所怒因遣奭廵按境内便留知潁州事岵聞之/遂與親吏潜謀詐為奭書將為變使將士遺於路中潁)
(州守將得之懼乃與岵同謀殺奭詔給事中賀若察使/於潁按覆唐厯曰十月潁州將士怒殺亳州判官魏奭)
(初令狐彰怒潁州刺史李岵遣奭代之且告之曰若岵/不受替即殺之岵覺之以告將吏怒而殺奭併弟統紀)
(作滑亳州判官姚奭又曰彰表先至遣給事中賀若察/往滑州宣詔决李岵配流夷州尋賜自盡今姓名從實)
(録統紀事則/参取諸書)　丁卯郭子儀自奉天入朝(朝直/遥翻)　十一
月丁亥以幽州留後朱希彩為節度使(使疏/吏翻)　郭子儀
還河中(自奉天入朝回還河中/還從宣翻又音如字)元載以吐蕃連歲入冦
馬璘以四鎮兵屯邠寜力不能拒(載徂亥翻又如字吐/從暾入聲璘離珍翻)
(邠音卑/旻翻)而郭子儀以朔方重兵鎮河中深居腹中無事
之地乃與子儀及諸將議徙璘鎮涇州而使子儀以朔
方兵鎭邠州曰若以邊土荒殘軍費不給則以内地租
稅及運金帛以助之諸將皆以為然十二月己酉徙馬
璘爲涇原節度使以邠寜慶三州𨽻朔方(將即亮翻朔/方兵分屯邠)
(蒲始此考異曰實錄己酉以吐蕃嵗犯西疆増修鎮守/乃以邠寜節度馬璘鎮涇州仍為涇原節度使以邠寜)
(慶等州𨽻朔方汾陽家傳四年五月詔集兵於邠郊六/月公自河中遣一萬兵二十八日公如邠州舊子儀傳)
(時以西蕃侵冦京師不安馬璘雖在邠州力不能拒乃/以子儀兼邠寜慶節度自河中移鎮邠州徙馬璘涇原)
(節度使邠志初吐蕃既退諸侯入覲是時馬鎮西以四/鎮兼邠寜李公軍澤潞以防秋軍盩厔丞相元公載使)
(人諷諸將使責已曰今四郊多壘中外未寜公執國柄/有年矣安危大計一無所聞如之何載曰非所及也他)
(日又言且曰得非曠職乎載莞然曰安危繫於大臣非/獨宰臣也先王作兵置之四境所以禦戎狄也今内地)
(無虞朔方兵在河中澤潞軍在盩厔逰軍伺冦不遠京/室王畿之外豈假是邪必令損益湏自此始故曰非所)
(及也郭李曰宰臣但圗之載曰今若徙四鎮于涇朔方/于邠澤潞于岐則内地無虞三邉有備三賢之意何如)
(三公曰惟所指揮既而相謂曰我曹既為所冊得無行/乎十二月詔馬公兼領涇原尋以鄭潁資之李公兼領)
(山南猶以澤潞資之郭公兼領邠寜亦以河中資之三/將皆如詔朔方軍自此大徙於邠郭公雖連統數道軍)
(之精甲悉聚邠府其它子弟分居蒲靈各置守將以專/其令蒲之餘卒稍遷於邠十年之間無遺甲矣叚公别)
(傳曰馬公朝於京師以公掌留事馬公懇奏請以邠寜/慶三州讓副帥子儀令以朔方河中之軍鎮之自帥四)
(鎮北庭之衆遷赴涇州將以拓西境代宗壯而許之十/二月二日朝廷以馬公為涇原節度使盖三年立此議)
(至四年子儀始遷/邠今参取諸書)璘先往城涇州以都虞候叚秀實知
邠州留後(璘離珍翻/邠卑旻翻)初四鎭北庭兵逺赴中原之難(事/見)
(二百十九卷至徳/元載難乃旦翻)久羈旅數遷徙(數所/角翻)四鎮厯汴虢鳯
翔北庭厯懐絳鄜然後至邠頗積勞弊(汴皮面翻/鄜音夫)及徙
涇州衆皆怨誹刀斧兵馬使王童之謀作亂(誹敷尾翻/刀斧兵馬)
(使領羣/刀斧)期以辛酉旦警嚴而發(旦警嚴者將旦嚴鼔以/警衆也周禮謂之𤼵晌)
(今人謂/之攅㸃)前夕有告之者秀實陽召掌漏者怒之以其失
節令每更來白(掌漏者謂守漏之卒也/令力丁翻更工行翻)輒延之數刻遂
四更而曙童之不果發秀實欲討之而亂迹未露恐軍中
疑其寃告者又云今夕欲焚馬坊草因救火謀作亂中
夕火果起秀實命軍中行者皆止坐者勿起各整部伍
嚴守要害童之白請救火不許及旦捕童之及其黨八
人皆斬之下令曰後徙者族流言者刑遂徙于涇(史言/叚秀)
(實能弭亂/令力丁翻)　癸亥西川破吐蕃萬餘衆(吐從暾/入聲)　平
盧行軍司馬許杲(今考異曰舊傳作許果/  從韓愈順宗實錄)將卒三千人
駐濠州不去有窺淮南意(將即亮翻又如字濠州治鍾/離漢當塗縣地隋改濠州因)
(濠水/而名)淮南節度使崔圎令副使元城張萬福攝濠州刺
史杲聞即提卒去止當塗(此當塗縣宋属太平州本漢/丹陽縣地按漢書地理志當)
(塗属九江郡晉成帝時以江北之當塗/縣流人過江者立當塗僑縣遂為實土)是歲上召萬福
以為和州刺史行營防禦使討杲萬福至州杲懼移軍
上元(按上元楚之金陵秦之秣陵呉之建業江左之建/康晉分秣陵置臨江縣太康初又改為江寜至肅)
(宗上元二年更今名/属昇州使疏吏翻)又北至楚州大掠(許果既去濠州/南渡江而屯當)
(塗及張萬福至厯陽逼之又移上/元又自上元渡江而北掠楚州也)淮南節度使韋元甫
命萬福追討之未至淮隂杲為其將康自勸所逐(使疏/吏翻)
(將即/亮翻)自勸擁兵繼掠循淮而東萬福倍道追而殺之免
者什二三元甫將厚賞將士萬福曰官健常虗費衣糧
無所事(兵農既分縣官費衣糧以養軍謂之官健猶言/官所養健兒也按唐六典衛士之外天下諸軍)
(有健兒舊健兒在軍皆有年限更來往頗為勞弊開元/十五年勑以天下無虞宜與人休息自今已後諸軍鎮)
(量閑劇利害置兵防健兒於諸色征行人内及客户中/召募取丁壯情愿充健兒長住邉軍者每年加常例給)
(賜兼給永年優復其家口情願同者聴至軍州各給田/地屋宅人頼其利中外獲安永無徴𤼵之役此當時言)
(兵農已分之利而養兵之/害卒不可救以至于今)今方立小功不足過賞請用
三分之一
四年春正月丙子郭子儀入朝魚朝恩邀之逰章敬寺
(朝直遥翻魚朝恩建章敬寺自以為/功因子儀入朝請逰之以夸大其事)元載恐其相結密
使子儀軍吏告子儀曰朝恩謀不利於公子儀不聽吏
亦告諸將將士請衷甲以從者三百人(杜預曰衷甲謂/在衣中從才用)
(翻下/同)子儀曰我國之大臣彼無天子之命安敢害我若
受命而來汝曹欲何為乃從家僮數人而往朝恩迎之
驚其從者之約子儀以所聞告且曰恐煩公經營耳朝
恩撫膺捧手流涕曰非公長者能無疑乎(長知/兩翻)　壬午
流李岾於夷州(岵侯古翻流岵/直在令狐彰也)　乙酉郭子儀還河中
(朝而還也還從/宣翻又如字)　辛卯賜李岵死　二月壬寅以京兆
之好畤鳯翔之麟遊普潤𨽻神策軍(畤音/止)從魚朝恩之
請也　楊子琳既敗還瀘州招聚亡命得數千人㳂江
東下聲言入朝涪州守捉使王守仙伏兵黄草峽(瀘音/盧水)
(經注涪州之西有黄葛峽山高險絶無人居意即此峽/也按杜甫詩有黄草峽西船不歸之句注云黄草峽在)
(涪州之西/涪音浮)子琳悉擒之擊守仙於忠州守仙僅以身免
子琳遂殺夔州别駕張忠據其城荆南節度使衛伯玉
欲結以為援以夔州許之(使疎吏翻䕫/州荆南廵属)為之請於朝(為/于)
(偽/翻)陽曲人劉昌裔(舊志前漢陽曲縣唐忻州定襄縣即/其地也後漢移陽曲縣于太原界乃)
(於陽曲古城置定襄縣而太原之陽曲隋開皇六年改/為陽直十六年又改為汾陽惡陽曲之名也武徳七年)
(復改為/陽曲縣)說子琳遣使詣闕請罪(說式/芮翻)子琳從之乙巳以
子琳為峽州團練使(峽州夷/陵郡)　初僕固懐恩死(見上卷/永泰元)
(年/)上憐其有功置其女宫中養以為女回紇請以為可
敦夏五月辛卯冊為崇徽公主嫁回紇可汗壬辰遣兵
部侍郎李涵送之涵奏祠部郎中虞鄉董晉為判官(盧/鄉)
(漢解縣後魏分置虞鄉縣貞觀十七年省解縣併入虞/鄉二十年復置解縣而省虞鄉天授二年復分解縣置)
(虞鄉縣属河中府宋白曰後魏太和九年於今虞鄉縣/西十三里置南解縣周明帝廢南解以虞鄉縣属綏化)
(郡今縣西三十四里綏化故城是也寳定四年改綏化/為虞鄉縣周宋置解縣於今虞鄉城東於解縣西五十)
(里别置虞鄉/縣今邑是也)六月丁酉公主辭行至回紇牙帳回紇來
言曰唐約我為市馬既入而歸我賄不足我於使人乎
取之涵懼不敢對視晉晉曰我非無馬而與爾為市為
爾賜不既多乎爾之馬歲至吾數皮而歸資(言不計其/生死皆償)
(馬值/也)邊吏請致詰也天子念爾有勞故下詔禁侵犯諸
戎畏我大國之爾與也莫敢校焉爾之父子寜而畜馬
蕃者(畜呼玉翻/蕃音煩)非我誰使之於是其衆皆環晉拜(環音/宦)
既又相帥南靣序拜皆舉兩手曰不敢有意大國(此晋/史韓)
(愈狀晋之辭其言容/有溢羙帥讀曰率)　戊申王縉表讓副元帥都統行
營使　辛酉郭子儀自河中遷于邠州其精兵皆自隨
餘兵使禆將將之分守河中靈州(將即/亮翻)軍士久家河中
頗不樂徙(樂音/洛)往往自邠逃歸行軍司馬嚴郢領留府
悉捕得誅其渠帥衆心乃定(邠卑旻翻郢以/井翻帥所類翻)　秋九月
吐蕃冦靈州丁丑朔方留後常謙光擊破之　河東兵
馬使王無縱張奉璋等恃功驕蹇以王縉書生易之(縉/音)
(晋易以/䜴翻)多違約束縉受詔發兵詣鹽州防秋(鹽州漢五/原郡地隋)
(置鹽州治五原縣今州南抵慶/州馬嶺縣北界即漢馬嶺縣地)遣無縱奉璋將步騎三
千赴之奉璋逗遛不進無縱托它事擅入太原城縉悉
擒斬之并其黨七人諸將悍戾者殆盡(將即亮翻又如/字騎奇計翻悍)
(侯旰/翻)軍府始安　冬十月常謙光奏吐蕃冦鳴沙首尾
四十里(吐從暾入聲鳴沙縣属/靈州本漢富平縣地)郭子儀遣兵馬使渾瑊
將銳兵五千救靈州子儀自將進至慶州聞吐蕃退乃
還(使疎吏翻將即亮翻瑊古咸翻/還從宣翻又如字吐従暾入聲)　黄門侍郎同平章
事杜鴻漸以疾辭位壬申許之乙亥薨鴻漸病甚令僧
削髮遺令為塔以葬(令力丁翻遺/令力定翻)　丙子以左僕射裴
冕同平章事初元載為新平尉(射寅謝翻新平漢上郡/之白土縣後漢獻帝置)
(新平郡至於後魏縣名猶不改西魏置豳州隋開皇四/年改曰新平縣因郡以名縣也唐為邠州治所宋白曰)
(新平漢漆縣地漢建安中分扶風置新平郡姚萇之亂/屠廢不立後魏於今縣西南置白土縣属新平郡隋開)
(皇四年改白土縣為新平縣唐/武徳以新平縣為豳州治所)冕嘗薦之故載舉以為
相亦利其老病易制(易以/䜴翻)受命之際蹈舞仆地載趨而
扶之代為謝詞十二月戊戍冕薨
五年春正月己巳羌酋白對蓬等各帥部落内屬(酋慈/由翻)
觀軍容宣慰處置使左監門衛大將軍兼神策軍使内
侍監魚朝恩專典禁兵寵任無比(處昌吕翻監古/銜翻朝直遥翻)上常
與議軍國事勢傾朝野朝恩好於廣座恣談時政(好呼/到翻)
陵侮宰相元載雖彊辯亦供黙不敢應神策都虞候劉
希暹都知兵馬使王駕鶴皆有寵於朝恩希暹說朝恩
於北軍置獄(左右神策軍左右羽林軍左右龍武軍皆/謂之北軍說式芮翻相息亮翻暹息廉翻)
使坊市惡少年羅告富室誣以罪惡捕繫地牢訊掠取
服(少詩照翻/掠音亮)籍沒其家貲入軍并分賞告捕者地在禁
密人莫敢言朝恩每奏事以必允為期朝廷政事有不
豫者輒怒曰天下事有不由我者邪(朝直遥翻/邪音耶)上聞之
由是不懌朝恩養子令徽尚幼為内給使衣緑(唐制内/給使無)
(常貟属内侍省凡無官品者號内給使掌諸門進/物之厯宋白曰掌諸門進物出物之厯衣於既翻)與同
列忿争歸告朝恩朝恩明日見上曰臣子官卑為儕輩
所陵(儕士/皆翻)乞賜之紫衣上未應有司已執紫衣於前令
徽服之拜謝上強笑曰兒服紫大宜稱心(強其兩翻/稱尺正翻)愈
不平元載測知上指乗間奏朝恩專恣不軌(間古/莧翻)請除
之上亦知天下共怨怒遂令載為方略朝恩每入殿常
使射生將周皓將百人自衛(令力丁翻將即亮/翻皓將同又如字)又使其
黨陜州節度使皇甫溫握兵於外以為援(陜失冉翻度/使疎吏翻)
載皆以重賂結之故朝恩隂謀密語上一一聞之而朝
恩不之覺也辛卯載為上謀(為于/偽翻)徙李抱玉為山南西
道節度使以温為鳯翔節度使外重其權實内温以自
助也載又請割郿虢寳雞鄠盩厔𨽻抱玉(鄠音户盩厔/音舟窒漢制)
(右扶風有郿虢二縣及晉省虢縣存郿縣後魏於虢縣/地置武都郡西魏置洛邑縣後周置朔州州尋廢隋開)
(皇初廢郡大業初改洛邑縣為虢縣後魏又於郿縣置/平陽周城二縣西魏改平陽為郿城後周廢入周城縣)
(隋開皇十八年改周城曰渭濵大業二/年改曰郿縣唐志二縣皆属鳯翔府)興平武功天興
扶風𨽻神策軍(興平舊曰始平景龍元年更名金/城至徳二載更名興平属京兆府)朝恩
喜於得地殊不以載為虞驕横如故(横户/孟翻)　壬辰加河
南尹張延賞為東京留守罷河南等道副元帥以其兵
屬留守(守式又翻/帥所類翻)延賞嘉貞之子也(張嘉貞開/元中為相)　二月
戊戍李抱玉徙鎮盩厔(徙屯盩厔以/兼統山南)軍士憤怨大掠鳯
翔坊市數日乃定　劉希暹頗覺上意異以告魚朝恩
朝恩始疑懼(暹息亷翻/朝直遥翻)然上每見之恩禮益隆朝恩亦
以此自安皇甫温至京師元載留之未遣因與温及周
皓密謀誅朝恩(公考異曰邠志五年春詔以寒食召郭/  豊年令節思與大臣為樂時欲誅朝)
(恩因喻郭公朔方一軍有社稷勞宜以功卒數千人入/朝朕因宴賞得以相識正月郭公以組甲三千人入覲)
(魚朝恩請公逰章敬寺公許之丞相元公意其相得使/諷邠吏請公無往邠吏自中書馳告郭公曰軍容將不)
(利於公亦告諸將須臾朝恩使至郭公將行士之衷甲/請從者三百人願備非常郭公怒曰我大臣也彼非有)
(密㫖安敢害我若天子之命爾曹胡為獨與僮僕十數/人赴之朝恩候之驚曰何車騎之省公以所聞對且曰)
(恐勞思慮耳軍容撫膺捧手嗚咽雪涕曰非公長者得/無疑乎按汾陽家傳子儀五月入朝七月至汾州或是)
(四年正月入朝時事於時未有誅朝恩之謀今不取家/傳又曰三月公上言魚朝恩潜結周智光為外應久掌)
(禁兵若不早圗禍/將作矣亦不取)既定計載白上上曰善圗之勿反受
禍三月癸酉寒食(荆楚嵗時記冬至後一百四日一百/五日一百六日斷火謂之寒食初學)
(記曰琴操晋文公與介子綏俱亡文公復國子綏無所/得作龍蛇之歌而隐文公求之不肯出乃燔左右木子)
(綏抱木而死文公哀之令人五月五日不得舉火及周/舉移書魏武明罰令陸翽業中記並云寒食斷火起於)
(子推琴操所云子綏即推也又云五月五日與今有異/皆因流俗所傳按左傳及史記並無子推被焚之事然)
(周書司烜氏仲春以木鐸狥火禁於國中注云為季春/將出火也今寒食凖節氣是仲春之末清明是三月之)
(初然則禁火/並周制也)上置酒宴貴近於禁中載守中書省宴罷
朝恩將還營上留之議事因責其異圗朝恩自辯語頗
悖慢皓與左右擒而縊殺之(載祖亥翻又如字朝直遥/翻還從宣翻又音如字悖)
(蒲妹翻又蒲没翻縊於賜翻又於計翻封考異曰實録/是日初詔罷朝恩觀軍容等使更加實  留于禁中朝)
(恩既奉詔知負恩乃自縊又曰載遣腹心京兆尹崔昭/等候朝恩出處㑹寒食宴近臣朝恩入謁有詔留之朝)
(恩乃懼言頗悖戾上以舊恩矜貸不加嚴刑朝恩遂自/縊新傳曰載用左常侍崔昭尹京兆厚以財結其黨皇)
(甫温周皓按實録去年十一月乙卯孟皥為京兆尹今/年三月辛卯為左常侍未嘗言崔昭為京兆也奉詔自)
(縊殆非其實新傳云周皓/與左右擒縊之今從之)外無知者上下詔罷朝恩觀
軍容等使内侍監如故詐云朝恩受詔乃自縊以尸還
其家賜錢六百萬以葬丁丑加劉希暹王駕鶴御史中
丞以慰安北軍之心丙戍赦京畿繫囚命盡釋朝恩黨
與且曰北軍將士皆朕爪牙並宜仍舊(使疏吏翻暹息/亷翻將即亮翻)
朕今親御禁旅勿有憂懼　己丑罷度支使及闗内等道
轉運常平鹽鐵使其度支事委宰相領之(度徒洛翻/相息亮翻)
勑皇甫温還鎮於陜(既誅魚朝恩不復以/温鎮鳯翔陜失冉翻)　元載既誅
魚朝恩上寵任益厚載遂志氣驕溢每衆中大言自謂
有文武才略古今莫及弄權舞智政以賄成僣侈無度
吏部侍郎楊綰典選平允(選須/絹翻)性介直不附載嶺南節
度使徐浩貪而佞傾南方珍貨以賂載載以綰為國子
祭酒引浩代之浩越州人也載有丈人自宣州來(據顔/古古)
(漢書音義大人尊老之稱盖父執/也載祖亥翻又如字使疏吏翻)從載求官載度其人
不足任事(度徒/洛翻)但贈河北一書而遣之丈人不恱行至
幽州私發書視之書無一言惟署名而已丈人大怒不
得已試謁院僚(院僚使院/僚属也)判官聞有載書大驚(判官節/度判官)
立白節度使遣大校以箱受書館之上舍(校户教翻/館工唤翻)留
宴數日辭去贈絹千匹其威權動人如此　夏四月庚
子湖南兵馬使臧玠殺觀察使崔灌澧州刺史楊子琳
起兵討之取賂而還(澧音禮楊子琳自陜州遷/澧州還從宣翻又音如字)　涇原
節度使馬璘屢訴本鎮荒殘無以贍軍(璘離/珍翻)上諷李抱
玉以鄭潁二州譲之乙巳以璘兼鄭頴節度使庚申王
縉自太原入朝(縉音晋朝/直遥翻)　癸未以左羽林大將軍辛
京杲為湖南觀察使　荆南節度使衛伯玉遭母䘮六
月戊戍以殿中監王昻代之伯玉諷大將楊鉥等拒昻
留己(鉥十/律翻)甲寅詔起復伯玉鎮京南如故　秋七月京
畿饑(唐以京兆同華/商邠岐為京畿)米斗千錢　劉希暹内常自疑(希/暹)
(黨附魚朝恩朝恩死/故常自疑暹昔㢘翻)有不遜語王駕鶴以聞九月辛未
賜希暹死　吐蕃冦永壽(吐從暾入聲永夀縣属邠州/古邠地漢為漆縣唐武徳分)
(新平置/永夀)　冬十一月郭子儀入朝(郭子儀自/邠入朝)　上悉知
元載所為以其任政日久欲全始終因獨見深戒之載
猶不悛上由是稍惡之(載祖亥翻又音如字/見賢遍翻惡烏路翻)載以李泌
有寵於上忌之言泌常與親故宴於北軍與魚朝恩親
善宜知其謀上曰北軍泌之故吏也(李泌從肅宗自靈/武至鳯翔軍謀大)
(事泌皆預决故言北軍將/校皆其故吏泌毘必翻)故朕使之就見親故朝恩之
誅泌亦預謀卿勿以為疑載與其黨攻之不已㑹江西
觀察使魏少逰求参佐上謂泌曰元載不容卿朕今匿
卿於魏少逰所(少詩/照翻)俟朕决意除載當有信報卿可束
裝來乃以泌為江西判官(江西觀/察判官)且屬少逰使善待之
(屬之/欲翻)
六年春二月壬寅河西隴右山南西道副元帥兼澤潞
山南西道節度使李抱玉上言(帥所類翻使疏/吏翻上時兩翻)凡所掌
之兵當自訓練今自河隴達於扶文綿亘二千餘里撫
御至難若吐蕃道岷隴俱下(吐從暾入聲言蕃兵入冦/分道向岷隴二州而下)
臣保固汧隴則不救梁岷進兵扶文則冦逼闗輔首尾
不贍進退無從願更擇能臣委以山南使臣得專備隴
坻詔許之(汧口監翻/坻音底)　郭子儀還邠州(還從宣翻/又音如字)　嶺
南蠻酋梁崇牽自稱平南十道大都統據容州(酋慈由/翻統他)
(綜翻俗音從上聲容州冶普寜縣/漢合浦縣地今州西有容山而名)與西原蠻張侯夏永
等連兵攻䧟城邑前容管經略使元結等皆寄治蒼梧
(容管領辨白牢欽禺湯瀼巖古等州在桂管西南/武徳四年分静州之蒼梧豪静置梧州酋慈由翻)經略
使王翃至藤州(翃户/宏翻)以私財募兵不數月斬賊帥歐陽
珪馳詣廣州見節度使李勉請兵以復容州(嶺南節度/使治廣州)
(兼統五管故詣之/請兵帥所類翻)勉以為難翃曰大夫如未暇出兵但
乞移牒諸州揚言出千兵為援冀藉聲勢亦可成功勉
從之翃乃與義州刺史陳仁璀(宋白曰義州即漢蒼梧/郡猛陵縣地隋為永熙)
(郡永業縣唐武徳四年於此置南義州天/寳改為連城郡乾元後為義州璀七罪翻)藤州刺史李
曉庭等結盟討賊(藤州治鐔津縣/漢之猛陵縣也)翃募得三千餘人破
賊數萬衆攻容州㧞之擒梁崇牽前後大小百餘戰盡
復容州故地分命諸將襲西原蠻(新書西原蠻居廣/容之南邕桂之西)
(北接道州武岡依阻洞宂/綿地數千里將即亮翻)復鬰林等諸州先是畨禺賊
帥馮崇道(先昔薦翻番禺漢縣唐帶廣州番山在州東/三百步禺山在北一里因以名縣畨音潘)
桂州叛將朱濟時皆據險為亂䧟十餘州官軍討之連
年不克李勉遣其將李觀與翃併力攻討悉斬之(觀古/玩翻)
三月五嶺皆平　河北旱米斗千錢　夏四月己未澧
州刺史楊子琳入朝上優接之賜名猷(澧音禮朝/直遥翻)　庚
申以典内董秀為内常侍(唐百官志太子内坊局令從/五品下初内坊𨽻東宫開元)
(二十七年𨽻内侍省為局改典内曰令/置丞掌坊事及導客内常侍正五品下)　吐蕃請和庚
辰遣兼御史大夫呉損使於吐蕃(吐從暾入聲/使疎吏翻)　成都
司録李少良上書言元載姦贓隂事(少始照翻上時掌/翻載祖亥翻又如)
(字/)上置少良於客省少良以上語告友人韋頌殿中侍
御史陸珽以告載載奏之上怒下少良頌珽御史臺獄
御史奏少良頌珽凶險比周離間君臣(下遐駕翻少時/照翻珽它頂翻)
(比毗至翻/間古莧翻)五月戊申勑付京兆皆杖死　秋七月丙午
元載奏凡别勑除文武六品以下官乞令吏部兵部無
得檢勘從之時載所奏擬多不遵法度恐為有司所駁
故也(載祖亥翻又音/如字駁比角翻)　八月丁卯淮西節度使李忠臣
將兵二千屯奉天防秋(使疏吏翻將即亮翻又音如字/秋高馬肥吐蕃數入冦唐歲調)
(闗東之兵屯京西/以防之謂之防秋)　上益厭元載所為思得士大夫之
不阿附者為腹心漸收載權丙子内出制書以浙西觀
察使李栖筠為御史大夫宰相不知載由是稍絀(相息/亮翻)
(絀勑/律翻)　九月吐蕃下青石嶺軍於那城(靑石嶺在原州/西那城即漢朝)
(那故城在原州花/石川吐從暾入聲)郭子儀使人諭之明日引退　是歲
以尚書右丞韓滉為户部侍郎判度支自兵興以來所
在賦歛無度(尚辰羊翻度徒/洛翻歛力贍翻)倉庫出入無法國用虗耗
滉為人亷勤精於簿領作賦歛出入之法(滉呼/廣翻)御下嚴
急吏不敢欺亦值連歲豐穰邊境無冦自是倉庫蓄積
始充滉休之子也(韓休開元中為相有/直聲而滉以彊幹聞)
七年春正月甲辰回紇使者擅出鴻臚寺(唐鴻臚寺在/朱雀街西第)
(二街北來第一坊又北即西/内宫城紇下沒翻臚陵奴翻)掠人子女所司禁之敺擊
所司以三百騎犯金光朱雀門(騎奇計翻金光門長安/城西面中門朱雀門宫)
(城南/門也)是日宫門皆閉上遣中使劉清潭諭之乃止(使/疏)
(吏/翻)　三月郭子儀入朝丙午還邠州(朝直遥翻還從宣/翻又音如字邠卑)
(旻/翻)夏四月吐蕃五千騎至靈州尋退(吐從暾入聲/騎奇計翻)　五
月乙未赦天下　秋七月癸巳回紇又擅出鴻臚寺(紇/下)
(沒翻臚/陵如翻)逐長安令邵說至含光門街(西内宫城之外為/皇城南面三門西)
(為金光門/說讀曰恱)奪其馬說乘它馬而去弗敢争　盧龍節度
使朱希彩既得位悖慢朝廷殘虐將卒孔目官李懐瑗
因衆怒伺間殺之(使疏吏翻悖蒲妹翻又蒲沒翻朝直/遥翻將即亮翻伺相吏翻間古莧翻)
(朱希彩殺李懐仙自立事/見上卷三年瑗于絹翻)衆未知所從經略副使朱泚
營於城北其弟滔將牙内兵潜使百餘人於衆中大言
曰節度使非朱副使不可衆皆從之泚遂權知留後遣
使言狀(泚且禮翻又音/此將即亮翻)冬十月辛未以泚為檢校左常
侍幽州盧龍節度使(左常侍左散/騎常侍也)　十二月辛未置永
平軍於滑州
八年春正月昭義節度使相州刺史薛嵩薨子平年十
二將士脅以為帥平偽許之既而讓其叔父㟧(相息亮/翻帥所)
(類翻㟧/五各翻)夜奉父䘮逃歸鄉里壬午制以㟧知留後　二
月壬申永平節度使令狐彰薨彰承滑亳離亂之後治
軍勸農府廪充實(治直/之翻)時藩鎮率皆䟦扈獨彰貢賦未
嘗闕歲遣兵三千詣京西防秋自齎糧食道路供饋皆
不受所過秋毫不犯疾亟召掌書記髙陽齊映(高陽漢/縣属涿)
(郡唐属/瀛州)與謀後事映勸彰請代人遣子歸私第彰從之
遺表稱昔魚朝恩破史朝義欲掠滑州臣不聽由是有
隙及朝恩誅值臣寢疾以是未得入朝生死愧負臣今
必不起倉庫畜牧先已封籍軍中將士州縣官吏按堵
待命(將即亮翻/朝直遥翻)伏見吏部尚書劉晏工部尚書李勉可
委大事願速以代臣臣男建等今勒歸東都私第彰薨
將士欲立建建誓死不從舉家西歸三月丙子以李勉
為永平節度使　吏部侍郎徐浩薛邕皆元載王縉之
黨浩妾弟侯莫陳怤為美原尉(載祖亥翻又如字縉音/晋怤芳俱翻咸亨二年)
(分富平華原及同州之蒲/城以故士門縣置羙原縣)浩屬京兆尹杜濟虚以知驛
奏優(奏優者言郵驛往來供給車馬薪芻粮/用皆無闕乏優於餘縣也屬之欲翻)又屬邕擬
長安尉怤参臺御史大夫李栖筠劾奏其狀(筠俞輪翻/劾户盖翻)
(又户/得翻)勑禮部侍郎萬年于劭等按之劭奏邕罪在赦前
應原除上怒夏五月乙酉貶浩明州别駕邕歙州刺史
丙戌貶濟杭州刺史邵桂州長史朝廷稍肅(明州京師/東南四千)
(一百里歙州京師東南三千六百六十七里杭州京師/東南三千五百五十六里桂州京師水陸路四千七百)
(六十里歙音攝杭户剛翻長知兩翻華考異曰實録云/侯莫陳怤為羙原尉舊李栖筠傳云  原尉侯莫陳怤)
(以主郵傳優改長安尉又云栖筠劾奏皓等上依違未/决屬月蝕上問其故對曰臣聞日蝕修徳月蝕修刑今)
(誣上行私之罪未理此天之所以儆戒於明聖由是感/寤坐怤者皆貶謫自此朝綱益振百度肅然按己丑月)
(乃食於未時/也今不取)　辛卯鄭王邈薨贈昭靖太子(邈上次/子也)
　回紇自乾元以來歲求和市每一馬易四十縑動至
數萬匹馬皆駑瘠無用朝廷苦之所市多不能盡其數
回紇待遣繼至者常不絶於鴻臚至是上欲恱其意命
盡市之秋七月辛丑回紇辭歸載賜遺及馬價共用車
千餘乗(遺惟季翻/乗承正翻)　八月己未吐蕃六萬騎冦靈武踐
秋稼而去(州考異曰汾陽家傳八月吐蕃五千騎至靈/  南士級渠公遣温儒雅後政等連兵救之)
(九月大破之/今從實録)　辛未幽州節度使朱泚遣弟滔將五千
精騎詣涇州防秋自安禄山反幽州兵未嘗為用滔至
上大喜勞賜甚厚(勞力/到翻)　壬申回紇復遣使者赤心以
馬萬匹來求互市(復扶/又翻)　九月壬午循州刺史哥舒晃
殺嶺南節度使吕崇賁據嶺南反　癸未晉州男子郇
模(郇湏倫翻古國名/後世以國為姓)以麻辮髮持竹筐葦席哭於東市
人問其故對曰願獻三十字一字為一事若言無所取
請以席裹尸貯筐中棄於野京兆以聞上召見賜新衣
館於客省(時於右銀臺門置客省或四方奏計未遣者/上書言事忤㫖者及蕃客未報者皆館於其)
(中常數百人/館古玩翻)其言團者請罷諸州團練使也監者請罷
諸道監軍使也(監古/銜翻)　魏博節度使田承嗣為安史父
子立祠堂謂之四聖(為于/偽翻)且求為相上令内侍孫知古
因奉使諷令毁之冬十月甲辰加承嗣同平章事以褒
之　靈州破吐蕃萬餘衆吐蕃衆十萬冦涇邠郭子儀
遣朔方兵馬使渾瑊將步騎五千拒之庚申戰于宜禄
(宋白曰宜禄本漢鶉觚縣地後魏熙平二年分鶉觚縣/置東隂盤縣廢帝元年以縣南臨宜禄川改為宜禄縣)
(九域志宜禄在邠州西六十里日考異曰實録作甲/子盖奏到之日也邠志云十八  與唐厯合今從之)瑊
登黄萯原(萯音倍黄萯草名盖地/多黄萯草因以名原)望虜(句/斷)命據險布拒
馬以備其馳突宿將史抗溫儒雅等意輕瑊不用其命
瑊召使擊虜則己醉矣見拒馬曰野戰烏用此為命撤
之叱騎兵衝虜陳不能入而返(陳讀/曰陣)虜躡而乘之官軍
大敗士卒死者什七八居民為吐蕃所掠千餘人甲子
馬璘與吐蕃戰於鹽倉又敗(鹽倉在涇州城西戎考異/曰邠志曰十月西  冦汾)
(涇原節度使馬公襲之郭公使其將渾瑊率步騎五千/為之犄角十八日師登黄萯原望見吐蕃瑊急引其衆)
(前據乗險仍設拒馬槍以遏馳突之勢史抗溫儒雅等/宿將五六人任氣自負輕侮都將置酒高飲使人召之)
(至則皆醉矣見拒馬槍曰野地見賊湏擊設此何為命/去之戎衆既陳抗等叱馬軍使馳賊既回自衝其軍吐)
(蕃躡背而入我師大敗卒之不死者什二三汾陽家傳/十月吐蕃四節度厯涇川過閣川南與渭河合軍公遣)
(渾瑊等前後相接以待之二十四日大戰於長武城我/師敗績瑊等突出乃免唐厯十八日吐蕃冦邠州瑊與)
(戰於宜禄官軍大敗二十二日馬璘出兵擊之又敗二/十七日己巳璘遣軍斫吐蕃營破之二十八日庚午詔)
(追諸道兵屯西郊十一月一日吐蕃退叚公别傳曰八/年冬十月二十三日犬戎入冦大戰於鹽倉我軍與朔)
(方兵馬使渾瑊之衆併力齊攻防秋諸軍望賊而退於/是我師不利今日從邠志唐厯叚公家傳事從實録舊)
(傳兼採/諸書)璘為虜所隔逮暮未還涇原兵馬使焦令諶等
與敗卒争門而入或勸行軍司馬叚秀實乘城拒守秀
實曰大帥未知所在當前擊虜豈得茍自全乎召令諶
等讓之曰軍法失大將麾下皆死諸君㤀其死邪令諶
等惶懼拜請命(帥所頰翻/將即亮翻)秀實乃發城中兵未戰者悉
出陳於東原(陳讀/曰陣)且收散兵為將力戰狀吐蕃畏之稍
却既夜璘乃得還郭子儀召諸將謀曰敗軍之罪在我
不在諸將然朔方兵精聞天下(聞音/問)今為虜敗何策可
以雪恥(敗補/賣翻)莫對渾瑊曰敗軍之將不當復預議(復扶/又翻)
(下/同)然願一言今日之事惟理瑊罪(理治/也)不則再見任(不/讀)
(曰/否)子儀赦其罪使將兵趣朝那虜既破官軍欲掠汧隴
鹽州刺史李國臣曰虜乗勝必犯郊畿我掎其後虜必
返顧乃引兵趣秦原(括地志曰秦州清水縣有秦亭/秦谷非子所封地也趣七喻翻)鳴
鼔而西虜聞之至百城返(百城即涇州靈/臺縣之百里城)渾瑊邀之於
隘盡復得其所掠馬璘亦出精兵襲虜輜重於潘原(重/直)
(用/翻)殺數千人虜遂遁去　乙丑以江西觀察使路嗣恭
討哥舒翰　初元載嘗為西州刺史知河西隴右山川
形勢是時吐蕃數為冦(數所/角翻)載言於上曰四鎮北庭既
治涇州無險要可守隴山髙峻南連秦嶺(秦嶺即/商嶺)北抵
大河今國家西境盡潘原而吐蕃戍摧沙堡原州居其
中間當隴山之口其西皆監牧故地草肥水羙平凉在
其東(唐原州治古髙平當隴道之要漢光武取隴右先/降高峻而後可以蹙隗囂赫連勃勃據高平乗間)
(以窺隴東嶺北得以病姚興誠要害之地/也平凉縣属原州西南即隴山之六盤闗)獨耕一縣可
給軍食故壘尚存吐蕃弃而不居每歲盛夏吐蕃畜牧
青海去塞甚逺若乘間築之(間古/莧翻)二旬可畢移京西軍
戌原州移郭子儀軍戍涇州為之根本分兵守石門木
峽(原州西南有木峽闗/州境又有石門闗)漸開隴右進逹安西據吐蕃腹
心則朝廷可髙枕矣并圗地形獻之密遣人出隴山商
度功用(枕職任翻/度徒洛翻)㑹汴宋節度使田神功入朝上問之
對曰行軍料敵宿將所難陛下奈何用一書生語欲舉
國從之乎載尋得罪事遂寢(為後楊炎復議/城原州張本)　有司以
回紇赤心馬多請市千匹郭子儀以為如此逆其意太
甚自請輸一嵗俸為國市之(為于/偽翻)上不許十一月戊子
命市六千匹
　資治通鑑卷二百二十四
