#+TITLE: 通鑑續編-元-陳桱
#+DATE: 2016-06-11 12:21:03
#+SOURCE: github.com/kanripo/KR2b0034 master c725dac6                
御製書通鑑續編宋主答徐鉉事
藝祖志一統命師伐江南卑辭徐鉉来稱如事父嚴父
子而兩家不可何待占緩師復遣求論辯徒詹詹榻側
難容睡按劔叱何慙嫚罵如沛公創業多直談更能用
曺彬禁暴恢海􁁃一時王業定太平引養恬時泰作廣
義吹求致苛纎謂徐鉉辱君䛕頌失太謙更為設若詞
包茅問貢拈濶論名有無詭辯逞呫諵有如愛二毛宋
師無救殱辭費申臆見史義何曽探昌黎有定評責人
詳已亷
命皇子及軍機大臣訂正通鑑綱目續編諭
朕披閲
御批通鑑綱目續編内周禮發明張時㤗廣義於遼金
元事多有議論偏謬及肆行詆毁者通鑑一書闗係前
代治亂興衰之迹至綱目祖述麟經筆削惟嚴為萬世
公道所在不可涉偏私試問孔子春秋内有一語如發
明廣義之肆口嫚罵所云乎向命儒臣編纂通鑑輯覽
其中書法體例有闗大一統之義者均經朕親加訂正
頒示天下如内中國而外夷狄此作史之常例顧以中
國之人載中國之事若司馬光朱子義例森嚴亦不過
欲辨明正統未有肆行嫚罵者朕扵通鑑輯覽内存𢎞
光年號且將唐王桂王事蹟附録扵後又諭存楊維禎
正統辨使天下後世曉然於春秋之義寔為大公至正
無一毫偏倚之見至於東夷西戎南蠻北狄因地而名
與江南河北山左闗右可異孟子云舜為東夷之人文
王為西夷之人此無可諱亦不必諱但以中外過為軒
輊逞其一偏之見妄肆譏訕無論桀犬之吠固屬無當
即區别統系昭示來許亦並不在乎此也况前史載南
北朝相稱互行詆毁此皆當日各為其主或故為此訕
笑之詞至史筆係千秋定論豈可騁私臆而廢公道乎
夫厯代興亡前鍳不逺人主之道惟在敬
天勤民兢兢業業以綿億萬載之丕基所謂天難諶命
靡常常厥徳保厥位誠不在乎區區口舌争之若主中國
而不能守如宋徽欽之稱臣稱姪於金以致陵夷南渡
不乆宗社為墟即使史官記載曲為掩飾亦何補耶所
有通鑑綱目續編一書其遼金元三朝人名地名本應
按照新定正史一體更正至發明廣義内三朝時事不
可更易外其議論詆毁之處著交諸皇子及軍機大臣
量為刪潤以符孔子春秋體例仍令粘簽進呈候朕閱
定並將此諭冠之編首交武英殿照改本更正後發交
直省督撫各一部令各照本抽改將此通諭中外知之
特諭
