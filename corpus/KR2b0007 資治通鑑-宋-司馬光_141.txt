
　資治通鑑卷一百四十　　宋　司馬光　撰
　　　　　　　　　　　　　　胡三省　音註
　齊紀六(起旃䝉大淵獻盡/柔兆困敦凡二年)
　　髙宗明皇帝中
建武二年春正月壬申遣鎮南將軍王廣之督司州右
衞將軍蕭坦之督徐州尚書右僕射沈文季督豫州諸
軍以拒魏癸酉魏詔淮北之人不得侵掠犯者以大辟
論(淮北時已屬魏故詔不/得侵掠其人辟毗亦翻)乙未拓拔衍攻鍾離徐州刺
史蕭惠休乘城拒守間出襲擊魏兵破之惠休惠明之
弟也(間古莧翻蕭惠明見一百三/十三卷宋蒼梧王元徽二年)劉昶王肅攻義陽(昶/知)
(兩/翻)司州刺史蕭誕拒之肅屢破誕兵招降萬餘人(降户/江翻)
魏以肅為豫州刺史劉昶性褊躁御軍嚴暴(褊補典翻/躁則到翻)
人莫敢言法曹行參軍北平陽固苦諫昶怒欲斬之使
當攻道(攻道攻城之道/矢石之所集也)固志意閒雅臨敵勇决昶始竒
之丁酉中外纂嚴以太尉陳顯達為使持節都督西北
討諸軍事往來新亭白下以張聲埶(使疏吏/翻下同)己亥魏主
濟淮二月至夀陽衆號三十萬鐡騎彌望(彌望猶言極/望也孔穎達)
(曰人目所望三十里而天地合於三十/里外不復見之是為極望騎竒寄翻)甲辰魏主登八
公山賦詩道遇甚雨命去葢(去羌/吕翻)見軍士病者親撫慰
之魏主遣使呼城中人豐城公遥昌使崔慶逺出應之
慶逺問師故(左傳齊桓公以諸侯之師伐楚楚子使/與師言曰不虞君之涉吾地也何故)魏
主曰固當有故卿欲我斥言之乎(斥指也直言以指人/之罪過無所回避謂)
(之/斥)欲我含垢依違乎慶遠曰未承來命無所含垢(左傳/曰國)
(君含垢杜預注/曰含垢忍垢恥)魏主曰齊主何故廢立慶逺曰廢昏立
明古今非一未審何疑魏主曰武帝子孫今皆安在慶
逺曰七王同惡已伏管蔡之誅(子隆子懋子敬子真子/倫并鬱林海陵為七王)
其餘二十餘王或内列清要或外典方牧魏主曰卿主
若不忘忠義何以不立近親如周公之輔成王而自取
之乎慶逺曰成王有亞聖之徳故周公得而相之(相息/亮翻)
今近親皆非成王之比故不可立且霍光亦捨武帝近
親而立宣帝唯其賢也魏主曰霍光何以不自立慶逺
曰非其類也主上正可比宣帝安得比霍光若爾武王
伐紂不立微子而輔之亦為茍貪天下乎(史言崔慶/逺之機辨)魏
主大笑曰朕來問罪如卿之言便可釋然慶逺曰見可
而進知難而退(左傳載晉大夫/隨武子之言)聖人之師也魏主曰卿
欲吾和親為不欲乎慶逺曰和親則二國交歡生民䝉
福否則二國交惡生民塗炭和親與否裁自聖衷魏主
賜慶逺酒殽衣服而遣之戊申魏主循淮而東(過夀陽/不攻引)
(兵東/下)民皆安堵租運屬路(屬之欲翻此謂/淮北之民耳)丙辰至鍾離
(自夀陽至鍾離/三百三十餘里)上遣左衞將軍崔慧景寧朔將軍裴叔
業救鍾離劉昶王肅衆號二十萬塹柵三重(塹七艷翻/重直龍翻)
并力攻義陽城中負楯而立(攻城甚急矢石交至故負/楯而立以自蔽楯食尹翻)
王廣之引兵救義陽去城百餘里畏魏彊不敢進城中
益急黃門侍郎蕭衍請先進廣之分麾下精兵配之衍
間道夜發(間古/莧翻)與太子右率蕭誄等(率所律翻右率太/子右衞率也誄魯)
(水/翻)徑上賢首山(水經注溮水南出大潰山北逕賢首山/西又北出東南屈逕義陽縣城南上時)
(掌/翻)去魏軍數里魏人出不意未測多少不敢逼(少詩/沼翻)黎
明城中望見援軍至蕭誕遣長史王伯瑜出攻魏柵因
風縱火衍等衆軍自外擊之魏不能支解圍去己未誕
等追擊破之誄諶之弟也先是上以義陽危急(先悉/薦翻)詔
都督青冀二州諸軍事張冲出軍攻魏以分其兵埶冲
遣軍主桑係祖攻魏建陵驛馬厚丘三城又遣軍主杜
僧護攻魏虎阬馮時即丘三城皆拔之青冀二州刺史
王洪範遣軍主崔延襲魏紀城據之(宋泰始初青冀二/州入於魏乃置青)
(冀二州刺史治朐山杜佑曰宋明帝立青冀二州寄治/贑榆齊青州治朐山冀州理漣口今臨淮郡漣水縣魏)
(收志郯郡有建陵縣漢古縣也宋白曰厚丘故城在海/州沐陽縣北四十五里又東彭城郡龍沮縣有即丘城)
(即丘亦漢縣本屬琅邪郡賢曰即丘即左傳之祝丘故/城在今沂州臨沂縣東南紀城春秋紀鄣之故城也杜)
(預曰東海贑榆縣/東北有故紀城)魏主欲南臨江水辛酉𤼵鍾離司徒
長樂元懿公馮誕病不能從(樂音洛從/才用翻)魏主與之泣訣
行五十里聞誕卒時崔慧景等軍去魏主營不過百里
魏主輕將數千人夜還鍾離(將即/亮翻)拊尸而哭達旦聲淚
不絶壬戌敕諸軍罷臨江之行葬誕依晉齊獻王故事
(齊獻王攸葬事見八十/一卷晉武帝太康四年)誕與帝同年幼同硯席尚帝妹
樂安長公主(長知/兩翻)雖無學術而質性淳篤故特有寵丁
卯魏主遣使臨江數上罪惡(使疏吏翻/數所具翻)魏久攻鍾離不
克士卒多死三月戊寅魏主如邵陽築城於洲上(邵陽/洲在)
(鍾離城北/淮水中)柵斷水路夾築二城(既築城於洲上又於淮/水南北兩岸夾築二城)
(樹柵水中以斷援兵之路斷/丁管翻下先斷邀斷欲斷同)蕭坦之遣軍主裴叔業攻
二城拔之魏主欲築城置戍於淮南以撫新附之民賜
相州刺史髙閭璽書具論其狀(相息亮翻/璽斯氏翻)閭上表以為
兵法十則圍之五則攻之(孫子兵法/有是言)曏者國家止為受
降之計(謂欲受曹虎降也/降户江翻下同)發兵不多東西遼闊難以成
功今又欲置戍淮南招撫新附昔世祖以回山倒海之
威步騎數十萬南臨瓜步諸郡盡降而盱眙小城攻之
不克(事見一百二十五卷宋文帝元嘉/二十七年騎竒寄翻盱眙音吁怡)班師之日兵不
戍一城土不闢一㕓(說文曰㕓一畆/半一家之居地)夫豈無人以為大
鎮未平(宋時淮上以夀/陽廣陵為大鎮)不可守小故也夫壅水者先塞
其原(塞悉/則翻)伐木者先斷其本本原尚在而攻其末流終
無益也夀陽盱眙淮陰淮南之本原也(夀陽盱眙淮陰/皆淮津之要地)
(即皆以重兵守/之故云本原)三鎮不克其一而畱守孤城其不能自
全明矣敵之大鎮逼其外長淮隔其内少置兵則不足
以自固(少詩/沼翻)多置兵則糧運難通大軍既還士心孤怯
夏水盛漲救援甚難以新擊舊以勞禦逸(久於屯戍魏/師已老齊以)
(生兵攻之是之謂以新擊舊魏以孤軍守孤城勞於/備禦齊師迭出而攻之士有餘力是之謂以勞禦逸)若
果如此必為敵擒雖忠勇奮發終何益哉(言將士效死/弗去而城破)
(身没雖忠勇奮𤼵/而無益於國事)且安土戀本人之常情昔彭城之没
既克大鎮城戍已定而不服思叛者猶踰數萬(宋明帝/泰始二)
(年魏得彭城至髙帝建元之初淮北之民/猶不樂屬魏思歸江南遂有五固之役)角城蕞爾處
在淮北(蕞徂外翻小/貌處昌吕翻)去淮陽十八里五固之役攻圍歴
時卒不能克(事見一百二十五卷髙/帝建元三年卒子恤翻)以今凖昔事兼數
倍天時尚熱(尚當/作向)雨水方降願陛下踵世祖之成規旋
轅反斾經營洛邑蓄力觀釁(釁許/覲翻)布徳行化中國既和
逺人自服矣尚書令陸叡上表以為長江浩蕩彼之巨
防又南土昏霧暑氣鬱蒸師人經夏必多疾病而遷鼎
草創(武王遷九鼎於洛/邑故引以為言)庶事甫爾臺省無論政之館府
寺靡聽治之所(治直/吏翻)百僚居止事等行路沈雨炎陽自
成癘疫(沈與霃同持林翻説文/久陰曰霃炎陽炎日也)且兵徭並舉聖王所難
今介胄之士外攻冦讐羸弱之夫内勤土木運給之費
日損千金驅罷弊之兵討堅城之虜將何以取勝乎(羸/倫)
(為翻罷讀/與疲同)陛下去冬之舉正欲曜武江漢耳今自春幾
夏(幾居希/翻近也)理宜釋甲願早還洛邑使根本深固聖懐無
内顧之憂兆民休斤板之役(斤謂斧斤之役/板謂板築之役)然後命將
出師(將即亮/翻下同)何憂不服魏主納其言崔慧景以魏人城
邵陽患之張欣泰曰彼有去志所以築城者外自誇大
懼我躡其後耳今若說之以兩願罷兵(說輸/芮翻)彼無不聽
矣慧景從之使欣泰詣城下語魏人(語牛/倨翻)魏主乃還濟
淮餘五將未濟齊兵據渚邀斷津路(斷下管/翻下同)魏主募能
破中渚兵者以為直閤將軍軍主代人奚康生應募(據/北)
(史康生本姓達奚魏孝/文改複姓於是姓奚)縳筏積柴因風縱火燒齊船艦
(艦户/黯翻)依煙熖進飛刀亂斫中渚兵遂潰魏主假康生直
閤將軍魏主使前將軍楊播將步卒三千騎五百為殿
(将步即亮翻騎竒寄翻下/同殿都輦翻斷後曰殿)時春水方長齊兵大至戰艦
塞川播結陳於南岸以禦之(長知兩翻艦户黯翻塞悉/則翻陳讀曰陣下為陳同)
諸軍盡濟齊兵四集圍播播為圓陳以禦之身自摶戰
所殺甚衆相拒再宿軍中食盡圍兵愈急魏主在北岸
望之以水盛不能救既而水稍減播引精兵三百歴齊
艦大呼曰(呼火/故翻)我今欲渡能戰者來遂擁衆而濟播椿
之兄也(楊椿見一百三十七/卷武帝永明八年)魏軍既退邵陽洲上餘兵
萬人求輸馬五百匹假道以歸崔慧景欲斷路攻之張
欣泰曰歸師勿遏古人畏之(兵法歸師勿/遏窮寇勿追)兵在死地不
可輕也今勝之不足為武不勝徒喪前功(喪息/浪翻)不如許
之慧景從之蕭坦之還言於上曰邵陽洲有死賊萬人
慧景欣泰縱而不取由是皆不加賞甲申解嚴(魏師已/退故解)
(嚴/)初上聞魏主欲飲馬於江懼敕廣陵太守行南兖州
事蕭穎胄移居民入城民驚恐欲席卷南渡(卷讀/曰捲)頴胄
以魏寇尚逺不即施行魏兵竟不至頴胄太祖之從子
也(蕭穎胄太祖從弟赤/斧之子從才用翻)上遣尚書左僕射沈文季助豐
城公遥昌守夀陽(是年春正月遣沈文季督/豫州諸軍豫州治夀陽)文季入城
止游兵不聽出洞開城門嚴加守備魏兵尋退魏之入
寇也盧昶等猶在建康(海陵王即位魏遣昶來/聘昶至建康而帝已立)齊人恨
之飼以蒸豆(飼祥吏翻/馬牛待之)昶怖懼食之(怖普/布翻)淚汗交横謁
者張思寧辭氣不屈死於館下及還魏主讓昶曰人誰
不死何至自同牛馬屈身辱國縱不逺慙蘇武(蘇武使/匈奴十)
(九年不/屈節)獨不近愧思寧乎乃黜為民　戊子魏太師京
兆武公馮熈卒於平城　乙未魏主如下邳夏四月庚
子如彭城辛丑為馮熈舉哀(為於/偽翻)太傅録尚書事平陽
公丕不樂南遷(樂音/洛)與陸叡表請魏主還臨熈葬(丕叡/時畱)
(守平/城)帝曰開闢以來安有天子逺奔舅喪者乎今經始
洛邑(經度之也始初也/詩云經始靈臺)豈宜妄相誘引陷君不義令僕
以下可付法官貶之(此平城畱臺令僕也/法官謂御史誘音酉)仍詔迎熈及
博陵長公主之柩(長知兩翻/柩巨救翻)南葬洛陽禮如晉安平獻
王故事(晉安平王孚葬見七十九卷武帝泰/始八年魏之葬熈其禮又加於誕)　魏主之
在鍾離仇池鎮都大將梁州刺史拓跋英請以州兵㑹
劉藻擊漢中(去年十一月魏遣劉藻向南鄭魏梁州刺/史治仇池齊梁州刺史治南鄭將即亮翻)
(下/同)魏主許之梁州刺史蕭懿遣部將尹紹祖梁季羣等
將兵二萬據險立五柵以拒之(據蕭子顯齊書時據角/弩谷白馬沮水立五柵)
英曰彼帥賤莫相統壹(帥所/類翻)我選精卒并攻一營彼必
不相救若克一營四營皆走矣乃引兵急攻一營拔之
四營俱潰生擒梁季羣斬三千餘級俘七百餘人乘勝
長驅進逼南鄭懿又遣其將姜修擊英英掩擊盡獲之
將還懿别軍繼至將士皆已疲不意其至大懼欲走英
故緩轡徐行神色自若登髙望敵東西指麾狀若處分
(處昌/吕翻)然後整列而前懿軍疑有伏兵遷延引退英追擊
破之遂圍南鄭禁將士毋得侵暴逺近悦附爭供租運
懿嬰城自守軍主范絜先將三千餘人在外還救南鄭
英掩擊盡獲之圍城數十日城中恟懼(將即亮翻/恟許記翻)録事
參軍新野庾域封題空倉數十指示将士曰此中粟皆
滿足支二年但努力固守衆心乃安㑹魏主召英還使
老弱先行自将精兵為後拒(殿軍後以拒/追兵曰後拒)遣使與懿告
别(使疏/吏翻)懿以為詐英去一日猶不開門二日乃遣將追
之英與士卒下馬交戰懿兵不敢逼行四日四夜懿兵
乃返英入斜谷㑹天大雨士卒截竹貯米執炬火於馬
上炊之(貯丁/呂翻)先是懿遣人誘說仇池諸氐使起兵斷英
運道及歸路英勒兵奮擊且戰且前矢中英頰卒全軍
還仇池(英乘勝深入後無繼援雖僅獲全軍而返亦已/危矣先悉薦翻說輸芮翻斷丁管翻中竹仲翻)
(卒子/恤翻)討叛氐平之英楨之子(南安王楨見一百三十/八卷武帝永明十一年)懿
衍之兄也英之攻南鄭也魏主詔雍涇岐三州發兵六
千人戍南鄭(魏雍州治長安領京兆馮翊扶風咸陽北/地等郡太和中置涇州治臨涇城領安定)
(隴東新平平凉平原等郡十一年置岐州/治雍城鎮領平秦武功武都郡雍於用翻)俟克城則遣
之侍中兼左僕射李冲表諫曰秦州險阨地接羌夷自
西師出後餉援連續加氐胡叛逆所在奔命運糧擐甲
迄兹未已今復豫差戍卒(復扶又翻差初/皆翻下差遣同)懸擬山外(漢/中)
(之地在闗中南山/之南故曰山外)雖加優復(復方/目翻)恐猶驚駭脱終攻不
克徒動民情連胡結夷事或難測輒依㫖宻下刺史待
軍克鄭城(下户嫁翻鄭/城謂南鄭城)然後差遣如臣愚見猶謂未足
何者西道險阨單徑千里(謂褒斜/之道也)今欲深戍絶界之外
孤據羣賊之中敵攻不可猝援食盡不可運糧古人有
言雖鞭之長不及馬腹(左傳晉伯/宗之言)南鄭於國實為馬腹
也且魏境所掩九州過八(此指禹貢/九州為言)民人所臣十分而
九所未民者唯漠北之與江外耳(漠北謂柔然江外謂/齊言唯此二國未為)
(魏/民)羈之在近(謂以繩羈係其君而/致之在近言不逺也)豈汲汲於今日也宜
待疆宇既廣糧食既足然後置邦樹將(樹立也将帥/也将即亮翻)為
吞併之舉今夀陽鍾離宻邇未拔赭城新野跬步弗降
(赭城即赭陽城/也降户江翻)東道既未可以近力守西藩寧可以逺
兵固(李冲盖謂淮漢之地為/東道謂南鄭為西藩)若果欲置者臣恐終以資
敵也又建都土中(洛陽為/土中)地接寇壤方須大收死士平
蕩江㑹(建康為江南都㑹/之地故曰江㑹)若輕遣單寡弃令陷没恐後
舉之日衆以畱守致懼求其死効未易可獲(易以/豉翻)推此
而論不戍為上魏主從之　癸丑魏主如小沛己未如
瑕丘庚申如魯城(魏收地形志魯/郡魯縣之魯城)親祠孔子辛酉拜孔
氏四人顔氏二人官仍選諸孔宗子一人封崇聖侯奉
孔子祀命兖州修孔子墓(大宗之子為宗子/孔子墓亦在魯縣)更建碑銘
戊辰魏主如碻磝命謁者僕射成淹具舟楫欲自泗入
河泝流還洛淹諫以為河流悍猛非萬乘所宜乘(泝蘇/故翻)
(悍矦盱翻又下罕/翻萬乘繩證翻)帝曰我以平城無漕運之路故京邑
民貧今遷都洛陽欲通四方之運而民猶憚河流之險
故朕有此行所以開百姓之心也　魏城陽王鸞等攻
赭陽諸將不相統壹圍守百餘日諸將欲案甲不戰以
疲之李佐獨晝夜攻擊士卒死者甚衆帝遣太子右衞
率垣歴生救之諸將以衆寡不敵欲退佐獨帥騎二千
逆戰而敗(將即亮翻帥所律翻/帥讀曰率騎竒寄翻)盧淵等引去歴生追擊
大破之歴生榮祖之從弟也(垣榮祖著名於宋泰始/之間從才用翻下同)南
陽太守房伯玉等又敗薛真度於沙堨(敗蒲邁翻魏考/異曰齊書  虜)
(傳真度敗在建武元年下魏帝紀城陽王鸞/以敗軍獲罪在太和十九年五月今從之)鸞等見魏
主於瑕丘(見賢/遍翻)魏主責之曰卿等沮辱威靈罪當大辟
(沮在吕翻/辟毗亦翻)朕以新遷洛邑特從寛典五月己巳降封鸞
為定襄縣王削户五百盧淵李佐韋珍皆削官爵為民
佐仍徙瀛州(太和十一年分定州河間髙陽冀/州章武浮陽置瀛州治趙都軍城)以薛真
度與其從兄安都有開徐方之功(謂以彭城降魏/也從才用翻)聽存
其爵及荆州刺史餘皆削奪曰進足明功退足彰罪矣
　魏廣川剛王諧卒諧畧之子也(魏廣川王畧見一百/三十五卷髙帝之建)
(元二年謚法追/補前過曰剛)魏主曰古者大臣之喪有三臨之禮(賈/山)
(曰古者賢君之於臣也死則往弔哭之臨其小歛/大歛已棺除而為之服錫衰麻絰而三臨其喪)魏晉
以來王公之喪哭於東堂自今諸王之喪期親三臨(期/親)
(期喪之親/期讀曰朞)大功再臨小功緦麻一臨(大功九月服小功/五月服緦麻三月)
(服/)罷東堂之哭廣川王於朕大功也(廣川王畧顯祖之/弟諧於魏主從兄)
(弟也其/服大功)將大歛(歛力/贍翻)素服深衣往哭之　甲戌魏主如
滑臺丙子舎于石濟庚申太子出迎於平桃城(魏收志/濟陰郡)
(離狐縣有桃城水經注曰榮/陽縣有䝞亭俗謂之平􁀙城)趙郡王幹在洛陽貪淫不
法御史中尉李彪私戒之(魏置御史中尉以糾察/百官猶御史中丞也)且曰
殿下不悛不敢不以聞幹悠然不以為意(悠逺也悠然/夷曠自得之)
(意悛七/縁翻)彪表彈之(彈徒/丹翻)魏主詔幹與北海王祥俱從太
子詣行在既至見祥而不見幹陰使左右察其意色知
無憂悔(言既無憂色又/無悔過之意)乃親數其罪杖之一百免官還
第(數所/具翻)癸未魏主還洛陽告于太廟甲申減冗官之禄
以助軍國之用乙酉行飲至之禮(左傳臧僖伯曰三年/而治兵入而振旅歸)
(而飲至以數軍實又曰反行飲至舎爵/策勲焉飲至者告至於廟而飲酒也)班賞有差(班南/伐之)
(賞/也)　甲午魏太子冠於廟(記冠義曰古者重冠冠故行/之於廟行之於廟者所以自)
(卑而尊先祖也鄭樵曰曹魏冠太子再加宋一加余謂/魏孝文好古其必用三加之禮冠於廟禮也曹魏以來)
(不復在廟/冠古玩翻)　魏主欲變北俗引見羣臣(見賢/遍翻)謂曰卿等
欲朕逺追商周為欲不及漢晉邪咸陽王禧對曰羣臣
願陛下度越前王耳帝曰然則當變風易俗當因循守
故邪對曰願聖政日新帝曰為止於一身為欲傳之子
孫邪對曰願傳之百世帝曰然則必當改作卿等不得
違也對曰上令下從其誰敢違帝曰夫名不正言不順
則禮樂不可興(用論語孔/子之言)今欲斷諸北語一從正音(斷/音)
(短正音/華言也)其年三十已上習性已久容不可猝革三十已
下見在朝廷之人(見賢/遍翻)語音不聽仍舊若有故為(謂故/意為)
(北語不肯/從華言者)當加降黜各宜深戒王公卿士以為然不(不/讀)
(曰/否)對曰實如聖㫖帝曰朕嘗與李冲論此冲曰四方之
語竟知誰是(謂四方之人言語不/同不知當以誰為是)帝者言之即為正矣
冲之此言其罪當死因顧冲曰卿負社稷當令御史牽
下冲免冠頓首謝又責畱守之官曰(守手/又翻)昨望見婦女
猶服夾領小袖卿等何為不遵前詔皆謝罪帝曰朕言
非是卿等當廷爭(爭讀/曰諍)如何入則順㫖退則不從乎六
月己亥下詔不得為北俗之語於朝廷違者免所居官
　癸卯魏主使太子如平城赴太師熈之喪　癸丑魏
詔求遺書袐閤所無(漢時書府在外則有太常太史博/士掌之内則有延閣廣内石渠之)
(蔵後漢則蔵之東觀晉有中外三閣經書陸機謝表云/身登三閣謂為祕書郎掌中外三閣祕書也此祕閣之)
(名所/由始)有益時用者加以優賞　魏有司奏廣川王妃葬
於代都未審以新尊從舊卑以舊卑就新尊(夫尊婦卑/廣川王諧)
(新卒故曰新尊其/妃先卒故曰舊卑)魏主曰代人遷洛者宜悉葬邙山(邙/山)
(在洛城北/邙謨郎翻)其先有夫死於代者聽妻還葬夫死於洛者
不得還代就妻其餘州之人自聽從便丙辰詔遷洛之
民死葬河南不得還北於是代人遷洛者悉為河南洛
陽人　戊午魏改用長尺大斗其法依漢志為之(漢律/歴志)
(以子穀秬黍中者一黍之廣度之九十分黄鍾之長一/為一分十分為寸十寸為尺又以子穀秬黍中者千有)
(二百實其龠十龠為合/十合為升十升為斗)　上之廢鬱林王也(見上卷/上年)許
蕭諶以揚州既而除領軍將軍南徐州刺史諶恚曰見
炊飯推以與人(諶氏壬翻恚於避翻/見賢遍翻推吐雷翻)諶恃功頗干預朝
政(朝直/遥翻)所欲選用輒命尚書使為申論(為于/偽翻)上聞而忌
之以蕭誕蕭誄方將兵拒魏(誄魯水翻/将即亮翻)隱忍不𤼵壬戍
上遊華林園與諶及尚書令王晏等數人宴盡歡坐罷
畱諶晩出至華林園仗身執還省(仗身執仗之衞士天/子禁衞有齋内仗身)
(見齊書蕭諶傳又按杜佑通典曰唐制鎮戍之官給仗/身其人數眡鎮戍之上中下為差京官五品已上亦有)
(仗身/職員)上遣左右莫智明數諶曰隆昌之際非卿無有今
日今一門二州兄弟三封(諶為南徐州誕為司州所謂/二州也諶封衡陽郡公誄封)
(西昌矦誕封安復侯所/謂三封也數所具翻)朝廷相報止可極此卿恒懐怨
望(恒户/登翻)乃云炊飯已熟合甑與人邪今賜卿死遂殺之
并其弟誄以黃門郎蕭衍為司州别駕往執誕殺之諶
好術數吳興沈文猷常語之曰君相不減髙帝(好呼到/翻語牛)
(倨翻相息亮/翻相貌也)諶死文猷亦伏誅諶死之日上又殺西陽
王子明南海王子罕邵陵王子貞(三王皆武/帝子也)　乙丑以
右衞將軍蕭坦之為領軍將軍　魏髙閭上言鄴城宻
皇后廟頽圯請更葺治若謂已配饗太廟即宜罷毁詔
罷之(宻皇后世祖母杜皇后也后鄴人神䴥三年立廟/於鄴髙閭為相州刺史相州治鄴故上言之圯都)
(鄙翻毁也/治直之翻)　魏拓跋英之寇漢中也沮水氐楊馥之為
齊擊武興氐楊集始破之(按漢志武都郡沮縣有東狼/谷沮水所出也水在廣業郡)
(界唐鳯州同谷縣魏之廣業郡地也氐居沮/水上因以為種落之名沮千余翻為于偽翻)秋七月辛
卯以馥之為北秦州刺史(蕭子顯曰永明郡國志秦州/寄治漢中南鄭不曰南北元)
(嘉計偕亦曰秦州而荆州刺史嘗督二秦梁是則志所/載秦州為南秦氐為北秦然是時秦州所領諸郡皆僑)
(郡與荒/郡也)仇池公　八月乙巳魏選武勇之士十五萬人
為羽林虎賁以充宿衞(為後虎賁羽林作亂殺/張彛父子張本賁音奔)　魏金
墉宫成立國子太學四門小學於洛陽(四門學/始此)　魏髙
祖遊華林園觀故景陽山(華林園及景陽山/皆魏明帝所築)黃門侍郎
郭祚曰山水者仁智之所樂(論語孔子曰仁者樂山智/者樂水故郭祚引以為言)
(樂魚/教翻)宜復修之(復扶/又翻)帝曰魏明帝以奢失之於前朕豈
可襲之於後乎帝好讀書手不釋卷在輿據鞍不忘講
道善屬文(好呼到翻下好/賢同屬之欲翻)多於馬上口占既成不更一
字(更工/衡翻)自太和十年以後詔策皆自為之好賢樂善情
如饑渴所與遊接常寄以布素之意(樂音洛言寄以布/衣雅素相與之意)
如李冲李彪髙閭王肅郭祚宋弁劉芳崔光邢巒之徒
皆以文雅見親貴顯用事制禮作樂鬱然可觀有太平
之風焉(史言魏髙祖/能以文治)治書侍御史薛聰辯之曾孫也(薛/辯)
(見一百二十四卷宋文帝/元嘉二十一年治直之翻)彈劾不避彊禦(彈徒丹翻劾/户槩翻又戶)
(得/翻)帝或欲寛貸者聰輒爭之帝每曰朕見薛聰不能不
憚何况諸人也自是貴戚歛手累遷直閤將軍兼給事
黃門侍郎散騎常侍(散悉亶翻/騎竒寄翻)帝外以徳器遇之内以
心膂為寄親衞禁兵悉聰管領故終太和之世恒帶直
閤將軍羣臣罷朝之後聰恒陪侍帷幄言兼晝夜時政
得失動輒匡諌事多聽允而重厚沈宻(恒户登翻朝直/遥翻沈持林翻)
外莫窺其際帝欲進以名位輒苦讓不受帝亦雅相體
悉謂之曰卿天爵自髙固非人爵所能榮也(孟子曰公/卿大夫此)
(人爵也仁義忠/信此天爵也)　九月庚午魏六宫文武悉遷於洛陽
(六宫后妃夫人嬪御也/文武内外文武百官也)　丙戌魏主如鄴屢至相州刺
史髙閭之館(館謂刺史官/舎相息亮翻)美其治效(治直/吏翻)賞賜甚厚閭
數請本州(數所/角翻)詔曰閭以懸車之年方求衣錦(漢薛廣/漢致仕)
(懸其安車以示子孫古人有言富貴/不歸故鄉如衣錦夜行衣於既翻)知進忘退有塵謙
徳可降號平北將軍朝之老成宜遂情願徙授幽州刺
史(髙閭漁陽雍奴人幽/州統内也朝直遥翻)令存勸兩修恩法並舉(從所請/以勸善)
(示恩降號/以存法)以髙陽王雍為相州刺史戒之曰作牧亦易
亦難其身正不令而行所以易其身不正雖令不從所
以難(用孔子之言而𤼵難/易之論易以豉翻)　己丑徙南平王寳攸為邵
陵王蜀郡王子文為西陽王廣漢王子峻為衡陽王臨
海王昭秀為巴郡王永嘉王昭粲為桂陽王(寳攸皇子/餘皆髙武)
(子/孫)　乙未魏主自鄴還(還洛/陽)冬十月丙辰至洛陽　壬
戌魏詔諸州精品屬官考其得失為三等以聞又詔徐
兖光南青荆洛六州嚴纂戎備應須赴集(魏徐州領彭/城南陽平沛)
(蘭陵北濟陰等郡兖州領泰山魯髙平任城東平東陽/平等郡光州治掖城皇興四年分青州置領東萊長廣)
(東牟等郡南青州即東徐州魏主更名領東安東莞郡/魏先置荆州於上洛領上洛上庸魏興等郡太和十一)
(年改為洛州置荆州於穰城領南陽順陽/新野襄城等郡詔纂戎備將復南伐也)　十一月丁
卯詔罷世宗東田毁興光樓(東田見武帝紀興光樓/盖亦文惠太子所建)
己卯納太子妃禇氏大赦妃澄之女也(禇澄見一百三/十三卷宋蒼梧)
(王元徽/二年)　庚午魏主如委粟山定圜丘己卯帝引諸儒
議圜丘禮祕書令李彪建言魯人將有事於上帝必先
有事於泮宫(記禮器之言鄭𤣥/注曰泮宫郊學也)請前一日告廟從之甲
申魏主祀圜丘大赦　十二月乙未朔魏主見羣臣於
光極堂宣下品令為大選之始(下遐嫁翻品令九品之/令也大選者謂将大選)
(羣臣/也)光禄勲于烈子登引例求遷官烈上表曰方今聖
明之朝理應廉讓而臣子登引人求進(引人謂引他人/之例也朝直遥)
(翻/)是臣素無教訓乞行黜落(黜落謂黜/官落職也)魏主曰此乃有
識之言不謂烈能辦此乃引見登謂曰朕將流化天下
以卿父有謙遜之美直士之風故進卿為太子翊軍校
尉又加烈散騎常侍封聊城縣子(校戶教翻散悉/亶翻騎竒寄翻)魏主
謂羣臣曰國家從來有一事可歎臣下莫肯公言得失
是也夫人君患不能納諫人臣患不能盡忠自今朕舉
一人如有不可卿等直言其失若有才能而朕所不識
卿等亦當舉之如是得人者有賞不言者有罪卿等當
知之(以魏孝文之求諫求才如此而一時之臣猶未能/稱上意豈非朝廷之議帝務騁辭氣以加之故有)
(有懐而不/敢盡者)　丁酉詔修晉帝諸陵增置守衞(此晉帝諸/陵謂在江)
(南/者)　甲子魏主引見羣臣於光極堂頒賜冠服(賜冠服/以易胡)
(服/)　先是魏人未嘗用錢(先悉/薦翻)魏主始命鑄太和五銖
是嵗鼔鑄粗備(粗坐/五翻)詔公私用之　魏以光城蠻帥田
益光為南司州刺史(帥所/類翻)所統守宰聽其銓置後更於
新蔡立東豫州以益光為刺史(據北史益光當作益宗/魏以益宗既渡淮北不)
(可仍為司州乃於新蔡立東豫州又/按五代志及水經注新蔡當作新息)　氐王楊炅卒(炅/古)
(逈翻又/古惠翻)
三年春正月丁卯以楊炅子崇祖為沙州刺史封陰平
王(乙考異曰齊本紀作丁酉按長歴是月/  丑朔無丁酉下有己巳當作丁卯)　魏主下詔
以為北人謂上為拓后為跋魏之先出於黃帝以土徳
王(王于/况翻)故為拓跋氏夫土者黃中之色萬物之元也宜
改姓元氏諸功臣舊族自代來者姓或重複皆改之(重/直)
(龍/翻)於是始改拔拔氏為長孫氏達奚氏為奚氏乙旃氏
為叔孫氏丘穆陵氏為穆氏步六孤氏為陸氏賀賴氏
為賀氏獨孤氏為劉氏賀樓氏為樓氏勿忸于氏為于
氏尉遲氏為尉氏其餘所改不可勝紀(如長孫嵩奚斤/叔孫建穆崇于)
(栗磾之類史皆因其後改姓從簡便而書之非其舊也/其餘北人諸姓改從後姓注已畧見於前盖其所改後)
(姓有與華人舊姓相犯者也忸女九翻又女六翻俗考/異曰魏初功臣姓皆複重竒僻孝文太和中變胡  始)
(改之魏収作魏書已盡用新姓不用舊姓宋書索虜傳/南齊書魏虜傳所稱者盖其舊姓名耳今並從魏書以)
(就簡/易)魏主雅重門族以范陽盧敏清河崔宗伯滎陽鄭
羲太原王瓊四姓衣冠所推咸納其女以充後宫隴西
李冲以才識見任當朝貴重所結姻㜕莫非清望(朝直/遥翻)
(㜕音連史記南越傳吕嘉宗室兄弟及蒼梧秦王有連/漢書音義曰連親婚也史記索隱曰有連者皆親姻也)
(後人因以姻連之連/其旁加女遂為㜕字)帝亦以其女為夫人詔黃門郎司
徒左長史宋弁定諸州士族多所升降又詔以代人先
無姓族雖功賢之𦙍無異寒賤故宦達者位極公卿其
功衰之親仍居猥任(功衰自小功大功以上至齊衰也/猥卑下也衰倉囘翻猥烏賄翻鄙)
(也/)其穆陸賀劉樓于稽尉八姓(嵇恐當作奚今按魏書/官氏志自有嵇姓嵇敬)
(之嵇是也/尉紆勿翻)自太祖已降勳著當世位盡王公灼然可知
者且下司州吏部勿充猥官一同四姓(四姓盧崔鄭王/也下戶嫁翻)
自此以外應班士流者尋續别敕其舊為部落大人而
皇始以來三世官在給事已上及品登王公者為姓若
本非大人而皇始以來三世官在尚書已上及品登王
公者亦為姓其大人之後而官不顯者為族若本非大
人而官顯者亦為族凡此姓族皆應審覈勿容偽冐(覈/戶)
(革/翻)令司空穆亮尚書陸琇等詳定務令平允琇馥之子
也(魏孝文受内禪陸馛𫝊之故其/子皆通顯琇音秀馛蒲撥翻)魏舊制王國舎人皆
應娶八族及清修之門(王國舎人舎謂諸王妃嬪之舍/其人即妃嬪也八族即前自代)
(來八/姓)咸陽王禧娶𨽻户為室(𨽻户謂没入/為奴𨽻之户)帝深責之因
下詔為六弟聘室(為于/偽翻)前者所納可為妾媵(媵以/證翻)咸陽
王禧可聘故潁川太守隴西李輔女河南王幹可聘故
中散大夫代郡穆明樂女(太和十八年河南王幹已徙/封趙郡王史盖以舊封書之)
(散悉/亶翻)廣陵王羽可聘驃騎諮議參軍滎陽鄭平城女(驃/匹)
(妙翻騎/竒寄翻)潁川王雍可聘故中書博士范陽盧神寳女(潁/川)
(王雍亦以太和十八年徙/封髙陽史以舊封書之)始平王勰可聘廷尉卿隴西
李冲女(勰音/協)北海王祥可聘吏部郎中滎陽鄭懿女(魏/定)
(氏族固亦未能盡允清議至令詔諸王改納室則大悖/於人倫夫妻者齊也一與之齊終身不改富而易妻人)
(士猶或羞之况天子之弟/乎此詔一出天下何觀)懿羲之子也(宋泰始之初鄭/羲從拓拔石平)
(汝/潁)時趙郡諸李人物尤多各盛家風故世之言髙華者
以五姓為首(盧崔鄭王并李為五姓趙郡諸李北人謂/之趙李李靈李順李孝伯羣從子姪皆趙)
(李/也)衆議以薛氏為河東茂族帝曰薛氏蜀也豈可入郡
姓直閤薛宗起執㦸在殿下出次對曰臣之先人漢末
仕蜀二世復歸河東今六世相襲非蜀人也伏以陛下
黃帝之𦙍受封北土豈可亦謂之胡邪今不預郡姓何
以生為乃碎㦸於地帝徐曰然則朕甲卿乙乎乃入郡
姓仍曰卿非宗起乃起宗也(郡姓者郡之大姓著姓也/今百氏郡望盖始於此)
(考異曰北史薛聰傳為羽林監帝曽與朝臣論海内姓/地人物戲謂聰曰人謂卿諸薛是蜀人定是蜀人不聰)
(對曰臣逺祖廣徳世事漢朝時人呼為漢臣九世祖永/隨劉備入蜀時人呼為蜀臣今事陛下是虜非蜀也帝)
(撫掌笑曰卿可自明非蜀何乃遂復苦朕聰因投㦸而/出帝曰薛監醉耳其見知如此今從元行冲後魏國典)
帝與羣臣論選調(選須絹翻/調徒弔翻)曰近世髙卑出身各有常
分(分扶/問翻)此果如何李冲對曰未審上古以來張官列位
為膏粱子弟乎為致治乎(為于偽翻/治直吏翻)帝曰欲為治耳冲
曰然則陛下何為專取門品不拔才能乎帝曰茍有過
人之才不患不知然君子之門借使無當世之用要自
徳行純篤朕故用之冲曰𫝊說吕望豈可以門地得之
(謂傳說起於版築吕望起於/屠釣也行下孟翻說讀曰恱)帝曰非常之人曠世乃有
一二耳祕書令李彪曰陛下若專取門地不審魯之三
卿孰若四科(魯三卿季孫孟孫叔孫氏也孔/門四科徳行言語政事文學也)著作佐郎
韓顯宗曰陛下豈可以貴襲貴以賤襲賤帝曰必有髙
明卓然出類拔萃者朕亦不拘此制頃之劉昶入朝(劉/昶)
(自彭城入朝/朝直遥翻)帝謂昶曰或言唯能是寄不必拘門朕以
為不爾何者清濁同流混齊一等君子小人名器無别
(别彼/列翻)此殊為不可我今八族以上士人品第有九九品
之外小人之官復有七等(後之流内銓流外銓/盖分於此復扶又翻)若有其
人可起家為三公正恐賢才難得不可止為一人渾我
典制也(為于偽翻/渾翻本翻)
　臣光曰選舉之法先門地而後賢才(先後皆/去聲)此魏晉
　之深弊而歴代相因莫之能改也夫君子小人不在
　於世禄與側微(書序虞舜側微孔頴達疏曰不在/朝廷謂之側其人貧賤謂之微)以
　今日視之愚智所同知也當是之時雖魏孝文之賢
　猶不免斯弊故夫明辯是非而不惑於世俗者誠鮮
　矣(鮮息/淺翻)
壬辰魏徙始平王勰為彭城王復定襄縣王鸞為城陽
王(鸞以赭陽之敗降/封今復之勰音協)　二月壬寅魏詔羣臣自非金革
聽終三年喪　丙午魏詔畿内七十已上暮春赴京師
行養老之禮三月丙寅宴羣臣及國老庶老於華林園
詔國老黃耇已上假中散大夫郡守耆年已上假給事
中縣令庶老直假郡縣各賜鳩杖衣裳(熊氏曰國老謂/卿大夫致仕者)
(庶老謂士也皇氏曰庶老兼庶人在官者毛萇曰黃黃/髪也耇老艾也陸徳明曰耆至也言至老境也漢儀仲)
(秋之月縣道皆案户比民年始七十者授以玉杖餔之/糜粥八十者禮有加賜玉杖長九尺端以鳩鳥為飾鳩)
(者不噎之鳥也欲老人不噎耳/耇音茍郡縣之下當有逸字)　丁丑魏詔諸州中正
各舉其鄉之民望年五十以上守素衡門者授以令長
(毛萇曰衡門横木為門/言淺陋也長知兩翻)　壬午詔乘輿有金銀飾校者皆
剔除之(乘繩證翻校戶教翻校欄格也飾其校飾其欄/格也又居效翻義與鉸同以金飾器謂之鉸)
上志慕節儉太官嘗進裹蒸上曰我食此不盡可四破
之餘充晩食(今之裏蒸以糖和糯米入香藥松子胡桃/仁等物以竹籜裹而蒸之大纔二指許不)
(勞四破/也者)又嘗用皁莢以餘濼授左右曰此可更用(皁莢/不極)
(髙大莢形如豬牙去垢膩洗沐多/用之濼音郎狄翻更居孟翻再也)太官元日上夀有銀
酒鎗上欲壞之(太平御覽云鎗即/當字壊音怪下同)王晏等咸稱盛徳衞
尉蕭頴胄曰朝廷盛禮莫若三元(玉燭寳典曰正月為/端月其一日為上日)
(亦云三元謂嵗之元/月之元時之元也)此一器既是舊物不足為侈上不
恱後預曲宴銀器滿席(内宴於宫中/謂之曲宴)頴胄曰陛下前欲
壊酒鎗恐宜移在此器上甚慙上躬親細務綱目亦宻
於是郡縣及六署九府常行職事莫不啟聞取决詔敇
(按蕭子顯齊志六署者尚書左右僕射左右丞所通署/除署功論封爵貶黜八議疑讞六案也九府者太常光)
(禄勲衞尉廷尉大司農少府將/作大匠太僕大鴻臚九卿府也)文武勲舊皆不歸選部
(選須/絹翻)親戚憑藉互相通進人君之務過繁宻南康王侍
郎潁川鍾嶸上書言古者明君揆才頒政量能授職三
公坐而論道九卿作而成務(嶸乎萌翻古者三公論道/六卿分職周官考工記坐)
(而論道謂之三公作而行之謂之/士大夫注云親受其職居其官也)天子唯恭已南面而
已書奏上不懌謂大中大夫顧暠曰鍾嶸何人欲斷朕
機務卿識之不(暠古老翻斷音/短不讀曰否)對曰嶸雖位末名卑而
所言或有可采且繁碎軄事各有司存今人主總而親
之是人主愈勞而人臣愈逸所謂代庖人宰而為大匠
斵也上不顧而言他(齊明帝以吏事權詐得國猜防羣/下故親攬機務王莽之親御燈火)
(其計慮亦如此/耳為于偽翻)　夏四月甲辰魏廣州刺史薛法護來
降(以蕭子顯齊書考之廣州不在太和十年分置三十/八州之數魏牧地形志永安中置廣州治魯陽意此)
(時廣州亦當置於/魯陽也降戶江翻)魏冦司州櫟城戍主魏僧珉拒破之
(櫟城即左傳吳伐楚入棘櫟麻之櫟/杜預注曰汝陰新蔡縣東北有櫟亭)　五月丙戌魏營
方澤於河陰又詔漢魏晉諸帝陵百步内禁樵蘇(此諸/陵皆)
(謂在河/南者)丁亥魏主有事於方澤　秋七月魏廢皇后馮
氏初文明太后欲其家貴重簡馮熈二女入掖庭其一
早卒其一得幸於魏主未幾有疾還家為尼及太后殂
帝立熈少女為皇后(幾居豈翻/少詩沼翻)既而其姊疾愈帝思之
復迎入宫拜左昭儀后寵浸衰昭儀自以年長且先入
宫不率妾禮(復扶又翻長丁丈翻/今知兩翻率循也)后頗愧恨昭儀因譛
而廢之(為後昭儀為后/及不終張本)后素有徳操遂居瑤光寺為練
行尼(練行謂修練戒行也瑶光/寺在洛陽宫側行下孟翻)　魏主以久旱自癸未
不食至於乙酉羣臣皆詣中書省請見帝在崇虚樓(武/帝)
(永明九年魏移道壇於桑乾之陰改曰崇虚寺此盖/遷洛後建崇虛樓於禁中齊戒則居之見賢遍翻)遣
舎人辭焉且問來故(舎人即中書舎人問/其所以來請見之故)豫州刺史王
肅對曰今四郊雨已霑洽獨京城微少細民未乏一餐
而陛下輟膳三日臣下惶惶無復情地(少詩沼翻/復扶又翻)帝使
舎人應之曰朕不食數日猶無所感比來中外貴賤皆
言四郊有雨(比毗/至翻)朕疑其欲相寛免未必有實方將遣
使視之(使疏/吏翻)果如所言即當進膳如其不然朕何以生
為當以身為萬民塞咎耳(塞悉/則翻)是夕大雨　魏太子恂
不好學體素肥大苦河南地熱常思北歸魏主賜之衣
冠恂常私著胡服(好呼到翻/著陟略翻)中庶子遼東髙道恱數切
諫恂惡之(數所角翻/惡烏路翻)八月戊戌帝如嵩髙恂與左右密
謀召牧馬輕騎奔平城手刅道恱於禁中中領軍元儼
勒門防遏(嚴勒門衞以防遏/其變騎竒寄翻)入夜乃定詰旦尚書陸琇
馳以啟帝(詰去吉翻/琇音秀)帝大駭祕其事仍至汴口而還(汴/口)
(汴水與河通之口至此而/後還以安人心還從宣翻)甲寅入宫引見恂數其罪親
與咸陽王禧更代杖之百餘下(見賢遍翻數所/具翻更工衡翻)扶曳出
外囚於城西月餘乃能起　丁巳魏相州刺史南安惠
王禎卒(相息亮翻謚法柔質愛/民曰惠愛民好與曰惠)　九月戊辰魏主講武
於小平津癸酉還宫　冬十月戊戌魏詔軍士自代來
者皆以為羽林虎賁(賁音/奔)司州民十二夫調一吏以供
公私力役(此時魏以洛為/司州調徒弔翻)　魏吐京胡反(魏世祖太平/真君九年置)
(吐京郡水經注曰吐京即漢西/河郡吐軍縣夷夏俗音訛也)詔朔州刺史元彬行汾
州事帥幷肆之衆以討之(大和十二年置汾州治蒲子/縣西河吐京定陽北鄉正平)
(五城中陽絳郡皆屬焉并州領太原上黨樂平鄉郡太/平真君七年置肆州領新興秀容鴈門郡帥讀曰率下)
(同/)彬禎之子也彬遣統軍奚康生擊叛胡破之追至車
突谷又破之(五代史志離石郡太和縣後周置烏/突郡烏突縣盖因車突谷而名之也)俘雜
畜以萬數(畜許/救翻)詔以彬為汾州刺史胡去居等六百餘
人保險不服彬請兵二萬以討之有司奏許之魏主大
怒曰小冦何有發兵之理可隨宜討治(治直/之翻)若不能克
必須大兵者則先斬刺史然後發兵彬大懼督帥州兵
身先將士(身先悉/薦翻)討去居平之　魏主引見羣臣於清
徽堂(見賢/遍翻)議廢太子恂太子太傅穆亮少保李冲免冠
頓首謝帝曰卿所謝者私也我所議者國也大義㓕親
古人所貴(左傳以是/語美石碏)今恂欲違父逃叛跨據恒朔(魏太/祖天)
(興中置司州治代都平城太和都洛改為恒州杜佑曰/魏恒州在唐代郡安邊馬邑縣界朔朔州也宋白曰後)
(魏都平城置司州及代尹及遷洛陽置司州於洛以平/城為恒州隋雲中郡恒安鎮即其地後魏懐朔鎮孝文)
(遷洛於定襄故城置朔州在唐朔/州北三百八十里恒户登翻下同)天下之惡孰大焉若
不去之(去羌/吕翻)乃社稷之憂也閏月丙寅廢恂為庶人考
(異曰齊書魏虜傳云大馮有寵日夜讒恂魏書無之又/魏帝紀在十二月丙寅按長歴魏閏十一月齊閏十二)
(月今從/齊歴)置於河陽無鼻城(水經溴水出河内軹縣原山/南流注於河水東有無辟邑)
(謂之無鼻城蕭子顯/曰在河橋北二里)以兵守之服食所供粗免饑寒而
已(粗坐/五翻)　戊辰魏置常平倉　戊寅太子寳卷冠(卷讀/曰捲)
(冠古/玩翻)　初魏文明太后欲廢魏主穆泰切諫而止(見一/百三)
(十七卷世祖/永明八年)由是有寵及帝南遷洛陽所親任者多中
州儒士宗室及代人往往不樂(樂音/洛)泰自尚書右僕射
出為定州刺史自陳久病土温則甚乞為恒州帝為之
徙恒州刺史陸叡為定州以泰代之(為于偽翻/下强為同)泰至叡
未𤼵遂相與謀作亂陰結鎮北大將軍樂陵王思譽安
樂侯隆撫冥鎮將魯郡侯業驍騎將軍超等共推朔州
刺史陽平王頥為主思譽天賜之子(汝陰王天賜景穆/太子之子於魏主)
(為叔祖樂音洛将即亮/翻驍堅堯翻騎竒寄翻)業丕之弟隆超皆丕之子也叡
以為洛陽休明(左傳楚子伐陸渾之戎遂至於洛觀兵/於周疆定王使王孫滿勞楚子楚子問)
(鼎之大小輕重焉王孫滿曰徳之休明雖小重也其姧/回昏亂雖大輕也天祚明徳有所底止周徳雖衰天命)
(未改鼎之輕/重未可問也)勸泰緩之泰由是未𤼵頥偽許泰等以安
其意而宻以狀聞行吏部尚書任城王澄有疾(行吏部/尚書者)
(行吏部尚書事未/為真也任音壬)帝召見於凝閒堂(見賢/遍翻)謂之曰穆泰
謀為不軌扇誘宗室(誘音/酉)脫或必然今遷都甫爾北人
戀舊南北紛擾朕洛陽不立也此國家大事非卿不能
辦卿雖疾强為我北行(强其兩翻/為于偽翻)審觀其埶儻其微弱
直往擒之若已彊盛可承制發并肆兵擊之對曰泰等
愚惑正由戀舊為此計耳非有深謀逺慮臣雖駑怯足
以制之(駑音/奴)願陛下勿憂雖有犬馬之疾何敢辭也帝
笑曰任城肯行朕復何憂(復扶又翻/下正復同)遂授澄節銅虎竹
使符御杖左右(漢文帝二年初與郡守為銅虎符竹使/符應劭曰銅虎符第一至第五國家當)
(𤼵兵遣使者至郡合符符合乃聽受之竹使符皆以竹/箭五故長五寸鐫刻篆書第一至第五魏晉以下竹使)
(符第一至第十御杖左右帶御杖在/天子左右者授澄以為衛使疏吏翻)仍行恒州事行至
鴈門鴈門太守夜告云泰已引兵西就陽平(陽平王頥/刺朔州在)
(平城西宋白曰朔州東/北至平城二百六十里)澄遽令進發右丞孟斌曰事未
可量宜依敇召幷肆兵然後徐進澄曰泰既謀亂應據
堅城而更迎陽平度其所為當似埶弱(斌音彬量音/良度徒洛翻)泰
既不相拒無故發兵非宜也但速往鎮之民心自定遂
倍道兼行先遣治書侍御史李煥單騎入代(漢宣帝幸/宣室齋居)
(而决事令侍御史二人治書侍側後因别置謂之治/書侍御史魏謂平城為代郡治直之翻騎竒寄翻)出
其不意曉諭泰黨示以禍福皆莫為之用泰計無所出
帥麾下數百人攻煥不克(帥讀/曰率)走出城西追擒之澄亦
尋至(尋繼/也)窮治黨與收陸叡等百餘人皆繫獄民間帖
然澄具狀表聞帝喜召公卿以表示之曰任城可謂社
稷臣也觀其獄辭正復皋陶何以過之(陶餘/招翻)顧謂咸陽
王禧等曰汝曹當此不能辦也　魏主謀入寇引見公
卿於清徽堂曰朕卜宅土中綱條粗舉(書說命曰若網/在綱有條而不)
(紊見賢遍翻/粗坐五翻)唯南寇未平安能效近世天子下帷於深
宮之中乎朕今南征决矣但未知早晩之期比來術者
皆云今往必克(比毗/至翻)此國之大事宜君臣各盡所見勿
以朕先言而依違於前同異於後也李冲對曰凡用兵
之法須先論人事後察天道今卜筮雖吉而人事未備
遷都尚新秋穀不稔未可以興師旅如臣所見宜俟來
秋帝曰去十七年朕擁兵二十萬(齊世祖永明十一年/魏髙祖之太和十七)
(年也魏定遷洛之議而止南伐之師至去年方入寇盖/十九年也二十萬亦當作三十萬事並見上年去猶昨)
(也又按當時衆號三/十萬實則二十萬耳)此人事之盛也而天時不利今天
時既從復云人事未備(復扶/又翻)如僕射之言是終無征伐
之期也寇戎咫尺異日將為社稷之憂朕何敢自安若
秋行不捷諸君當盡付司寇不可不盡懐也(魏既都洛/逼近淮漢)
(故急於南伐/以攘斥境土)　魏主以有罪徙邊者多逋亡乃制一人
逋亡闔門充役光州刺史博陵崔挺上書諫曰天下善
人少惡人多(少詩/沼翻)若一人有罪延及闔門則司馬牛受
桓魋之罰栁下惠嬰盗跖之誅(司馬牛之於桓魋栁下/惠之於盗跖皆兄弟賢)
(不肖既相逺而兄弟罪不相及/古法也魋徒回翻跖之石翻)豈不哀哉帝善之遂除
其制
　
　
　
　
　
　
　
　資治通鑑卷一百四十
