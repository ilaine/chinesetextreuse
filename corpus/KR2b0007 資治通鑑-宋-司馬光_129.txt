
　資治通鑑卷一百二十八　宋　司馬光　撰
　　　　　　　　　　　　　　胡三省　音註
　宋紀十(起閼逢敦牂盡著/雍閹茂凡五年)
　　世祖孝武皇帝上(諱駿字休龍小字道/民文帝第三子也)
孝建元年春正月己亥朔上祀南郊改元大赦(上既平/元兇之)
(亂依故事即位踰年而後改元孝建/者葢欲以孝建平禍亂安宗廟之功)　甲辰以尚書令
何尚之為左光禄大夫䕶軍將軍以左衛將軍顔竣為
吏部尚書領驍騎將軍(竣七倫翻驍堅/堯翻騎竒寄翻)　壬戌更鑄孝
建四銖錢(更工/衡翻)　乙丑魏以侍中伊馛為司空(馛蒲/撥翻)
丙子立皇子子業為太子　初江州刺史臧質自謂人
才足為一世英雄太子劭之亂質潛有異圖以荆州刺
史南郡王義宣庸闇易制(易以/豉翻)欲外相推奉因而覆之
質於義宣為内兄(臧質武敬皇后之姪年/長於義宣故為内兄)既至江陵(質/初)
(起兵與魯爽同詣江/陵事見上卷上年)即稱名拜義宣義宣驚愕問故質
曰事中宜然(謂國家多事之/中宜相推奉也)時義宣已奉帝為主故其
計不行及至新亭(去年五月朔/質至新亭)又拜江夏王義恭(夏戶/雅翻)
曰天下屯危禮異常日(屯陟/倫翻)劭既誅義宣與質功皆第
一由是驕恣事多專行凡所求欲無不必從(必上之/從已)義
宣在荆州十年(文帝元嘉二十/年義宣鎮荆州)財富兵彊朝廷所下制
度意有不同一不遵承(史歴言義宣質驕/横之由下遐稼翻)質自建康之
江州舫千餘乗部伍前後百餘里(舫甫妄翻/乗繩證翻)帝方自攬
威權而質以少主遇之(少詩/沼翻)政刑慶賞一不咨禀擅用
湓口鉤圻米(湓口米荆湘郢三州之運所積也鉤圻米/南江之運所積也水經注灨水自南昌歴)
(郴丘城下又歴鉤圻邸閣/下而後至彭澤圻音畿)臺符屢加檢詰漸致猜懼(檢/詰)
(謂檢校米斛而詰問擅/用之由也詰去吉翻)帝淫義宣諸女義宣由是恨怒
質乃遣宻信說義宣(宻信宻吏也説輸/芮翻下說誘同)以為負不賞之
功挾震主之威自古能全者有幾今萬物係心於公聲
迹已著見幾不作將為它人所先(幾居希翻/先悉薦翻)若命徐遺
寳魯爽驅西北精兵來屯江上(徐遺寳刺兖州直建康/北魯爽刺南豫直建康)
(西魯爽素奉義宣徐遺寳由義/宣府參軍起故欲命之同逆)質帥九江樓船為公前
驅(帥讀/曰率)已為得天下之半公以八州之衆徐進而臨之
(義宣都督荆雍梁/益湘交廣寧八州)雖韓白更生不能為建康計矣(韓白/謂韓)
(信白/起)且少主失徳聞于道路(聞音/問同)沈栁諸將亦我之故
人(沈慶之與質同以武幹事文帝質為雍/州栁元景其部曲將也將即亮翻下同)誰肯為少主
盡力者(為于偽翻/下為公同)夫不可留者年也不可失者時也質
常恐溘先朝露(溘苦荅翻又苦合翻溘奄也朝露言其/易晞溘先朝露言奄然而死在朝露未)
(晞之先先/悉荐翻)不得展其旅力(毛萇曰旅衆也考/孔安國書注亦然)為公掃除
於時悔之何及義宣腹心將佐諮議參軍蔡超司馬竺
超民等咸有富貴之望(蔡超等以江州將佐從帝/起義以得富貴故懐非望)欲倚
質威名以成其業共勸義宣從其計質女為義宣子採
之婦義宣謂質無復異同(復扶/又翻)遂許之超民䕫之子也
(景平元嘉間竺/䕫守東陽有功)臧敦時為黄門侍郎帝使敦至義宣所
道經尋陽質更令敦説誘義宣(誘音/酉)義宣意遂定豫州
刺史魯爽有勇力義宣素與之相結義宣宻使人報爽
及兖州刺史徐遺寳期以今秋同舉兵使者至壽陽爽
方飲醉失義宣指即日舉兵(午考異曰宋本紀二月庚/  爽臧質南郡王義宣徐)
(遺寳舉兵反義宣傳云其年正月便反宋畧云二月義/宣等反按爽之反帝猶遣質收魯𢎞則非同日反明矣)
(又按長厯是月戊辰朔然則庚午三日也義宣傳起/兵在二月二十六日但不知爽反在正月與二月耳)爽
弟瑜在建康聞之逃叛爽使其衆戴黄標(戴黄以/為標識)竊造
法服登壇自號建平元年疑長史韋處穆中兵參軍楊
元駒治中庾騰之不與已同皆殺之(處昌/吕翻)徐遺寳亦勒
兵向彭城二月義宣聞爽已反狼狽舉兵魯瑜弟𢎞為
質府佐帝敕質收之質即執臺使舉兵(使䟽/吏翻)義宣與質
皆上表言為左右所讒疾欲誅君側之惡義宣進爽號
征北將軍爽於是送所造輿服詣江陵使征北府戸曹
板義宣等(晉宋之制藩方權宜/授官者謂之板授)文曰丞相劉今補天子
名義宣車騎臧今補丞相名質平西朱今補車騎名修
之(先是臧質進號車騎將軍鎮尋陽朱修之進/號平西將軍鎮襄陽進義宣丞相辭不受)皆板到
奉行義宣駭愕爽所送法物並留竟陵不聽進質加魯
𢎞輔國將軍下戍大雷義宣遣諮議參軍劉諶之將萬
人就𢎞(諶氏壬翻/將即亮翻)召司州刺史魯秀欲使為諶之後繼
秀至江陵見義宣出拊膺曰吾兄誤我乃與癡人作賊
今年敗矣義宣兼荆江兖豫四州之力威震逺近帝欲
奉乗輿法物迎之(乗繩/證翻)竟陵王誕固執不可曰奈何持
此座與人乃止(竟陵王誕時/為揚州刺史)　己卯以領軍將軍栁元
景為撫軍將軍辛卯以左衛將軍王𤣥謨為豫州刺史
(欲以代/魯爽)命元景統𤣥謨等諸將以討義宣癸巳進據梁
山洲(時梁山江中有洲/𤣥謨等舟師據之)於兩㟁築偃月壘水陸待之義
宣自稱都督中外諸軍事命僚佐悉稱名　甲午魏主
詣道壇受圖籙(冦謙之之/遺教也)　丙申以安北司馬夏侯祖
歡為兖州刺史(代徐/遣寳)三月己亥内外戒嚴(畧考異曰宋/  宋本紀皆)
(作癸亥下有辛丑按長厯是月戊戌朔癸/亥二十六日辛丑乃四日也當作己亥)辛丑以徐州
刺史蕭思話為江州刺史(欲以代/臧質)栁元景為雍州刺史
(欲以代朱修/之雍於用翻)癸卯以太子左衛率龎秀之為徐州刺史
(欲以代/蕭思話)義宣移檄州郡加進位號使同發兵雍州刺史
朱修之偽許之而遣使陳誠於帝(遣使䟽吏/翻下同)益州刺史
劉秀之斬義宣使者遣中兵參軍韋崧將萬人襲江陵
(將即亮翻/下使將同)戊申義宣帥衆十萬𤼵江津舳艫數百里(帥/讀)
(曰率舳音/逐艫音盧)以子慆為輔國將軍與左司馬竺超民留鎮
江陵(慆土/刀翻)檄朱修之使𤼵兵萬人繼進修之不從義宣
知修之貳於己乃以魯秀為雍州刺史使將萬餘人擊
之王𤣥謨聞秀不來(魯秀善戰故/王𤣥謨憚之)喜曰臧質易與耳(易/以)
(豉/翻)冀州刺史垣䕶之妻徐遺寳之姊也遺寳邀䕶之同
反䕶之不從發兵擊之遺寳遣兵襲徐州長史明𦙍於
彭城不克(蕭思話已離彭城/長史明𦙍守之)𦙍與夏侯祖歡垣䕶之共
擊遺寳於湖陸(宋兖州/治湖陸)遺寳棄衆焚城奔魯爽義宣至
尋陽以質為前鋒而進爽亦引兵直趣歴陽(趣七/喻翻)與質
水陸俱下殿中將軍沈靈賜將百舸破質前軍於南陵
擒軍主徐慶安等(舸古/我翻)質至梁山夾陳兩岸與官軍相
拒(陳讀/曰陣)夏四月戊辰以後將軍劉義綦為湘州刺史甲
申以朱修之為荆州刺史(義宣為荆湘二州刺史而反/故二州皆命代以朱修之效)
(順使制其後/故命以荆州)上遣左軍將軍薛安都龍驤將軍南陽宗
越等戍歴陽(驤思/將翻)與魯爽前鋒楊胡興等戰斬之(異考/  曰)
(安都傳作胡與/今從宗越傳)爽不能進留軍大峴使魯瑜屯小峴(小/峴)
(在合肥之東大峴又在/小峴之東峴戸典翻)上復遣鎮軍將軍沈慶之濟江
督諸將討爽(復扶/又翻)爽食少引兵稍退自留斷後(少詩沼/翻斷音)
(短斷後古之/所謂殿也)慶之使薛安都帥輕騎追之(帥讀曰率/騎竒寄翻)丙
戌及爽於小峴爽將戰飲酒過醉安都望見爽即躍馬
大呼直徃刺之(呼火故翻/刺七亦翻)應手而倒左右范雙斬其首
爽衆奔散瑜亦為部下所殺遂進攻壽陽克之(爽為南/豫州刺)
(史鎮/壽陽)徐遺寳奔東海東海人殺之
　李延壽論曰凶人之濟其身非世亂莫由焉魯爽以
　亂世之情而行之於平日(平日謂安平/無事之日)其取敗也宜
　哉(考異曰此語本出沈約宋書吳喜黄回傳/賛而延壽取之以爽施用失所故絀其名)
南郡王義宣至鵲頭慶之送爽首示之并與書曰僕荷
任一方而舋生所統(去年慶之鎮盱眙今使之專征葢/兼督兖豫荷下可翻舋許覲翻)
近聊帥輕師指徃翦撲(輕師言非重/兵撲普卜翻)軍鋒裁及賊爽授
首公情契異常(言義宣與爽相結/情契異于常人)或欲相見及其可識
指送相呈爽累世將家(魯爽父軌軌父/宗之三世將家)驍猛善戰號萬
人敵(驍堅/堯翻)義宣與質聞其死皆駭懼栁元景軍于采石
王𤣥謨以臧質衆盛遣使來求益兵(使䟽/吏翻)上使元景進
屯姑孰(愚考異曰垣䕶之傳作南州葢南州即姑孰也/  按宋白續通典曰桓𤣥居南州以在國南故)
(曰南州載之宜州之下晉書云桓𤣥於南州起齋號曰/盤龍齋劉毅小字盤龍𤣥既敗毅以豫州刺史出鎮姑)
(孰正居是齋桓𤣥既誅司馬元顯出鎮姑孰起盤/龍齋葢是時也晉書正指姑孰為南州宋白誤矣)太傅
義恭與義宣書曰徃時仲堪假兵靈寳尋害其族孝伯
推誠牢之旋踵而敗(假兵推誠事並見一百一十卷晉/安帝隆安二年桓𤣥殺殷仲堪見)
(一百一十一卷三年桓/𤣥字靈寳王恭字孝伯)臧質少無美行弟所具悉(質少/輕薄)
(無檢為文帝所嫌少/詩沼翻行下孟翻)今藉西楚之彊力圖濟其私凶謀
若果(果勝也克/也决也)恐非復池中物也(復扶/又翻)義宣由此疑之
五月甲辰義宣至蕪湖質進計曰今以萬人取南州則
梁山中絶(栁元景屯南州為梁山後鎮/若取之則梁山之路中絶)萬人綴梁山則
𤣥謨必不敢動下官中流鼓棹直趣石頭此上䇿也(沈/慶)
(之薛安都等在江西栁元景王𤣥謨等與義/宣相持若質計得行建康殆矣趣七喻翻)義宣將從
之劉諶之宻言于義宣曰質求前驅此志難測不如盡
鋭攻梁山事克然後長驅此萬安之計也義宣乃止冗
從僕射胡子反等守梁山西壘㑹西南風急質遣其將
尹周之攻西壘(因西南風急而攻西壘東壘之兵難以/逆風赴救冗而隴翻從才用翻將即亮)
(翻/)子反方度東岸就𤣥謨計事聞之馳歸偏將劉季之
帥水軍殊死戰(帥讀/曰率)求救於𤣥謨𤣥謨不遣大司馬參
軍崔勲之固爭乃遣勲之與積弩將軍垣詢之救之比
至城已陷勲之詢之皆戰死(比必寐翻及也考異曰義/宣傳曰五月十九日西南)
(風猛宋畧曰己亥質遣尹周之攻梁山西壘陷之按長/厯是月丁酉朔三日己亥八日甲辰十八日甲寅宋畧)
(於己亥上有甲辰下有甲寅然則决非十九日/與己亥或者是己酉與辛亥也今宋書日闕疑)詢之䕶
之之弟也子反等奔還東岸質又遣其將龎法起將數
千兵趨南浦欲自後掩𤣥謨(龎皮江翻趨七喻翻時𤣥/謨使其將鄭琨武念戍南)
(浦其地則令之大信/港也俗謂之扁擔河)游擊將軍垣䕶之引水軍與戰破
之(此以上皆梁/山交戰事)朱修之斷馬鞍山道(水經注檀溪水出/襄陽西栁子山下)
(東為鴨湖湖在馬鞍山東北按馬鞍山今謂之望/楚山晉劉𢎞所改名也髙處有三磴斷丁管翻)據險
自守魯秀攻之不克屢為修之所敗(敗補/邁翻)乃還江陵修
之引兵躡之或勸修之急追修之曰魯秀驍將也獸窮
則攫不可迫也(兵法有云知彼知已百戰不殆朱修/之此戰近之驍堅堯翻將即亮翻)王
𤣥謨使垣䕶之告急於栁元景曰西城不守唯餘東城
萬人賊軍數倍彊弱不敵欲退還姑孰就節下協力當
之更議進取元景不許曰賊勢方盛不可先退吾當卷
甲赴之䕶之曰賊謂南州有三萬人而將軍麾下裁十
分之一若徃造賊壘(造士/到翻)則虛實露矣王豫州必不可
來不如分兵援之元景曰善乃留羸弱自守悉遣精兵
助𤣥謨多張旗幟(羸倫為翻/幟昌志翻)梁山望之如數萬人皆以
為建康兵悉至衆心乃安質自請攻東城諮議參軍顔
樂之説義宣曰質若復克東城(樂音洛説輸芮/翻復扶又翻)則大功
盡歸之矣宜遣麾下自行義宣乃遣劉諶之與質俱進
甲寅義宣至梁山頓兵西岸(義宣自鵲頭/至梁山西岸)質與劉諶之
進攻東城𤣥謨督諸軍大戰薛安都帥突騎先衝其陳
之東南䧟之(帥讀曰率騎竒/寄翻陳讀曰陣)斬諶之首劉季之宗越又
䧟其西北質等兵大敗垣䕶之燒江中舟艦烟熖覆水
(艦戸黯翻覆敷/又翻下覆頭同)延及西岸營壘殆盡諸軍乗勢攻之義
宣兵亦潰義宣單舸迸走閉戸而泣(舸古我翻迸北/孟翻戸艦戸也)荆
州人随之者猶百餘舸質欲見義宣計事而義宣已去
質不知所為亦走其衆皆降散(降戸/江翻)己未解嚴　癸亥
以吳興太守劉延孫為尚書右僕射(守手/又翻)　六月丙寅
魏主如隂山　臧質至尋陽焚燒府舍載妓妾西走使
嬖人何文敬領餘兵居前至西陽西陽太守魯方平紿
文敬曰(妓渠綺翻嬖卑義翻/又博計翻紿蕩亥翻)詔書唯捕元惡餘無所問
不如逃之文敬棄衆亡去質先以妹夫羊冲為武昌郡
(晉起居注武帝太康元年改江夏為武昌郡又按/晉志吳主權以東鄂置武昌郡今夀昌軍是也)質徃
投之冲已為郡丞胡庇之所殺質無所歸乃逃于南湖
(南湖今在壽昌軍/武昌縣東八里)掇蓮實噉之(掇丁括翻噉徒/濫翻又徒覧翻)追兵至
以荷覆頭自沈於水出其鼻(沈持/林翻)戊辰軍主鄭俱兒望
見射之中心(射而亦翻/中竹仲翻)兵刃亂至腸胃縈水草斬首送
建康子孫皆棄市并誅其黨樂安太守任薈之(任音壬/薈烏外)
(翻/)臨川内史劉懐之鄱陽太守杜仲儒仲儒驥之兄子
也(杜驥元嘉/中刺青州)功臣栁元景等封賞各有差丞相義宣走
至江夏聞巴陵有軍(巴陵之軍葢韋崧之兵也或曰湘/州刺史劉遵考之兵也夏戸雅翻)
囘向江陵衆散且盡與左右十許人徒歩脚痛不能前
僦民露車自載(僦即就/翻賃也)縁道求食至江陵郭外遣人報
竺超民超民具羽儀兵衆迎之時荆州帶甲尚萬餘人
左右翟靈寳誡義宣使撫慰將佐(翟萇伯翻/將即亮翻)以臧質違
指授之宜用致失利今治兵繕甲更為後圖(治直/之翻)昔漢
髙百敗終成大業而義宣㤀靈寳之言誤云項羽千敗
衆咸掩口(掩口而/笑也)魯秀竺超民等猶欲收餘兵更圖一
决而義宣惽沮無復神守入内不復出(沮在吕翻復扶/又翻下夜復冋)
左右腹心稍稍離叛魯秀北走(襄考異曰宋畧云秀自/  陽敗退將及江陵聞)
(敗北走今/從宋書)義宣不能自立欲從秀去乃攜息慆(息子/也)及
所愛妾五人著男子服相随(著陟/畧翻)城内擾亂白刃交横
義宣懼墜馬遂歩進竺超民送至城外更以馬與之歸
而守城(守手/又翻)義宣求秀不得左右盡棄之夜復還南郡
空廨(南郡太守廨舍葢在/江陵城外廨古隘翻)旦日超民收送刺姧(自漢以/來公府)
(有刺/姧掾)義宣止獄戸坐地歎曰臧質老奴誤我五妾尋被
遣出義宣號泣語獄吏曰常日非苦今日分别始是苦
(被皮義翻號戸髙翻語牛倨/翻别如字分别猶分離也)魯秀衆散不能去還向江
陵城上人射之(射而/亦翻)秀赴水死就取其首詔右僕射劉
孝孫使荆江二州旌别枉直(使䟽吏翻/别彼列翻)就行誅賞且分
割二州之地議更置新州(由是遂分荆湘江/豫之地置郢州)初晉氏南
遷以揚州為京畿穀帛所資皆出焉以荆江為重鎮甲
兵所聚盡在焉常使大將居之(將即/亮翻)三州戸口居江南
之半上惡其彊大故欲分之(惡烏路/翻下同)癸未分揚州浙東
五郡置東揚州治㑹稽(五郡㑹稽東陽永嘉/臨海新安會工外翻)分荆湘江
豫州之八郡置郢州治江夏(分荆州之江夏竟陵随武/陵天門湘州巴陵江州武)
(昌豫州西陽凡八郡永初郡國志及何承天志江夏太/守本治安陸自此之後徙治夏口今鄂州治江夏縣即)
(其地夏户雅/翻下夏口同)罷南蠻校尉遷其營於建康(晉武帝置䕶/南蠻校尉於)
(襄陽江左初省尋又置於江陵水經注南蠻校尉府在/方城自油口以東屯營相接悉是南蠻府屯兵校戸教)
(翻/)太傅義恭議使郢州治巴陵尚書令何尚之曰夏口
在荆江之中正對沔口通接雍梁寔為津要(自夏口入/沔泝流而)
(上至襄陽又泝流而上至漢/中故云通接雍梁雍於用翻)由來舊鎮根基不易(夏口/自吳)
(以來為/重鎮)既有見城(見賢/遍翻)浦大容舫於事為便(守江之備/船艦為急)
(故以浦大容舫/為便舫甫妄翻)上從之既而荆揚因此虚耗尚之請復
合二州(復扶/人翻)上不許　戊子省録尚書事上惡宗室彊
盛不欲權在臣下太傅義恭知其指故請省之　上使
王公八座與荆州刺史朱修之書(晉志曰五曹尚書一/僕射二令為八座宋)
(葢二僕/射一令)令丞相義宣自為計書未達庚寅修之入江陵
殺義宣并誅其子十六人及同黨竺超民從事中郎蔡
超諮議參軍顔樂之等超民兄弟應從誅何尚之上言
賊既遁走一夫可擒若超民反覆昧利即當取之非唯
免愆亦可要不義之賞而超民曽無此意微足觀過知
仁(何尚之此言為竺超民/兄弟道地耳要一遥翻)且為官保全城府謹守庫藏
(為于偽翻/藏徂浪翻)端坐待縛今戮及兄弟則與其餘逆黨無異
於事為重上乃原之　秋七月丙申朔日有食之　庚
子魏皇子𢎞生辛丑大赦改元興光　丙辰大赦　八
月甲戌魏趙王深卒　乙亥魏主還平城(是年夏書魏/主如隂山)
　冬十一月戊戍魏主如中山遂如信都十二月丙子
還幸靈丘(靈丘縣自漢以來/屬代郡唐為蔚州)至温泉宫庚辰還平城
二年春正月魏車騎大將軍樂平王㧞有辠賜死(騎竒/寄翻)
　鎮北大將軍南兖州刺史沈慶之請老二月丙寅以
為左光禄大夫開府儀同三司慶之固譲表䟽數十上
又面自陳乃至稽顙泣涕(上時掌翻/稽音啟)上不能奪聽以始
興公就第厚加給奉頃之上復欲用慶之(復扶又/翻下同)使何
尚之徃起之尚之累陳上意慶之笑曰沈公不效何公
徃而復返(尚之不能固志見一百二十/六卷文帝元嘉二十八年)尚之慙而止辛
巳以尚書右僕射劉延孫為南兖州刺史　夏五月戊
戌以湘州刺史劉遵考為尚書右僕射　六月壬戌魏
改元太安　甲子大赦　甲申魏主還平城(史亦不書/所如之地)
　秋七月癸巳立皇弟休祐為山陽王休茂為海陵王
休業為鄱陽王　丙辰魏主如河西　雍州刺史武昌
王渾(朱修之已赴江陵栁元景又留/建康以渾刺雍州雍於用翻)與左右作檄文自
號楚王改元永光備置百官以為戱笑長史王翼之封
呈其手迹八月庚申廢渾為庶人徙始安郡上遣貟外
散騎侍郎東海戴明寳詰責渾(散悉亶翻騎竒/寄翻詰去吉翻)因逼令
自殺時年十七　丁亥魏主還平城　詔祀郊廟初設
備樂從前殿中曹郎荀萬秋之議也(晉氏南渡草創二/郊無樂宗廟雖有)
(登歌亦無二舞及破苻堅得樂工始有金石之樂文帝/元嘉二十二年南郊始設登歌此所謂備樂非能備雅)
(樂魏晉以來世俗之樂耳順帝昇明二年王/僧䖍所謂朝廷禮樂多違舊典葢指此類)　上欲削
弱王侯冬十月己未江夏王義恭竟陵王誕奏裁王侯
車服噐用樂舞制度凡九事上因諷有司奏増廣為二
十四條(聽事不得南面坐施帳并幡蕃國官正冬不得/徒跣登國殿及夾侍國師傳令及油㦸公主妃)
(傳令不得朱服輿不得重掆鄣扇不得雉尾槊毦不得/孔雀白氅夾轂隊不得絳襖平乗但馬不得過二匹胡)
(伎不得綵衣舞妓正冬著袿衣不得莊面蔽花正冬㑹/不得劍舞杯柈舞長蹻伎䞬舒丸劍博山伎縁大橦伎)
(五案伎自非正冬㑹奏舞曲不得舞諸妃主不得著緄/帶信幡非臺省官悉用絳郡縣内史相及封内官長於)
(其封君既非在三罷官則不復追敬不合稱臣止宜上/下官敬而已諸鎮常行車前後不得過六隊白直夾轂)
(不在其限刀不得過銀銅飾諸王女封縣主諸王子孫/襲封王之妃及封侯者夫人行並不得鹵簿諸王子繼)
(體為王婚葬吉凶悉依諸國公侯之禮不得同皇弟皇/子車輿非軺車不得油幢平乗船皆平兩頭作露平形)
(不得擬象龍舟悉不得朱油/帳錯不得作五花及竪筍形)聽事不得南向坐劍不得
為鹿盧形(晉灼曰古長劍首/以玉作井鹿盧形)内史相及封内官長止稱
下官不得稱臣罷官則不復追敬(長知兩翻/復扶又翻)詔可　庚
午魏以遼西王常英為太宰　壬午以太傅義恭領揚
州刺史竟陵王誕為司空領南徐州刺史建平王宏為
尚書令　是嵗以故氐王楊保宗子元和為征虜將軍
楊頭為輔國將軍頭文徳之從祖兄也元和雖楊氏正
統(從才用翻楊保宗氐王楊𤣥/之子故元和為楊氏正統)朝廷以其年幼才弱未
正位號部落無定主頭先戍葭蘆母妻子弟並為魏所
執(文帝元嘉二十年魏克仇池楊文徳敗走頭母妻子/弟為魏所執當在是年二十七年始使頭戍葭蘆)
而頭為宋堅守無貳心(為于/偽翻)雍州刺史王𤣥謨上言(雍/於)
(用翻上/時掌翻)請以頭為假節西秦州刺史用安輯其衆俟數
年之後元和稍長使嗣故業若元和才用不稱(長知兩/翻稱尺)
(證/翻)便應歸頭頭能藩扞漢川使無虜患彼四千戶荒州
殆不足惜若葭蘆不守漢川亦無立理上不從
三年春正月庚寅立皇弟休範為順陽王休若為巴陵
王戊戌立皇子子尚為西陽王　壬子納右衛將軍何
瑀女為太子妃瑀澄之曽孫也甲寅大赦　乙卯魏立
貴人馮氏為皇后后遼西郡公朗之女也(馮朗降魏見/一百二十二)
(卷文帝元/嘉九年)朗為秦雍二州刺史(雍於/用翻)坐事誅后由是没
入宫(為馮后專/魏政張本)　二月丁巳魏主立子𢎞為皇太子先
使其母李貴人條記所付託兄弟然後依故事賜死
甲子以廣州刺史宗慤為豫州刺史故事府州部内論
事皆籖前直叙所論之事置典籖以主之宋世諸皇子
為方鎮者多幼時主皆以親近左右領典籖(近其/靳翻)典籖
之權稍重至是雖長王臨藩(長知/兩翻)素族出鎮典籖皆出
納教命執其樞要刺史不得專其職任及慤為豫州臨
安吳喜為典籖(吳分餘杭為臨水縣晉武帝太/康元年更名臨安屬吳興郡)慤刑政
所施喜毎多違執慤大怒曰宗慤年將六十為國竭命
(為于/偽翻)正得一州如斗大(正一/作止)不能復與典籖共臨之喜
稽顙流血乃止(復扶又翻/稽音啟)　丁零數千家匿井陘山中
為盜(陘音/刑)魏選部尚書陸真(初學記漢成帝置列曹尚/書四人其一曰常侍曹光)
(武改常侍曹曰吏部主選舉靈帝改吏部為選部後魏/初有殿中樂部駕部南部北部五尚書選部尚書葢此)
(時方/置)與州郡合兵討滅之　閏月戊午以尚書左僕射
劉遵考為丹陽尹　癸酉鄱陽哀王休業卒　太傅義
恭以南兖州刺史西陽王子尚有寵將避之乃辭揚州
秋七月解義恭揚州丙子以子尚為揚州刺史時熒惑
守南斗上廢西州舊館使子尚移治東城以厭之(厭於/葉翻)
(又於琰翻斗楊/州分故厭之)揚州别駕從事沈懐文曰天道示變宜
應之以徳今雖空西州恐無益也不從懐文懐逺之兄
也　八月魏平西將軍漁陽公尉眷擊伊吾克其城大
獲而還(李寳以伊吾敦煌降魏寳既入朝伊吾復/叛故擊之尉紆勿翻還從宣翻又如字)　九
月壬戌以丹陽尹劉遵考為尚書右僕射　冬十月甲
申魏主還平城(亦不書所/如之地)　丙午太傅義恭進位太宰
領司徒　十一月魏以尚書西平王源賀為冀州刺史
更賜爵隴西王(更工/衡翻)賀上言今北虜遊魂南冦負險疆
埸之間猶須防戍(埸音/亦)臣愚以為自非大逆赤手殺人
其坐贓盗及過誤應入死者皆可原宥讁使守邉則是
已斷之體受更生之恩徭役之家蒙休息之恵魏髙宗
從之久之謂羣臣曰吾用賀言一嵗所活不少(少詩/沼翻)増
戍兵亦多卿等人人如賀朕何憂哉㑹武邑人石華告
賀謀反(武邑縣前漢屬信都後漢屬安平晉武帝分/立武邑郡至隋唐為武邑武彊衡水三縣地)有
司以聞帝曰賀竭誠事國朕為卿等保之(為于/偽翻)無此明
矣命精加訊騐華果引誣(自引服誣/告之罪)帝誅之因謂左右
曰以賀忠誠猶不免誣謗不及賀者可無慎哉　十二
月濮陽太守姜龍駒新平太守楊自倫棄郡奔魏(按沈/約志)
(濮陽新平皆屬兖州而不載治所葢僑郡也新平郡又/明帝㤗始七年立當考又按五代志鄄城縣舊置濮陽)
(郡濮博/木翻)　上欲移青冀二州倂鎮歴城議者多不同青
冀二州刺史垣䕶之曰青州北有河濟(濟子/禮翻)又多陂澤
非虜所向毎來冦掠必由歴城二州并鎮此經逺之略
也北又近河歸順者易(近其靳翻/易以豉翻)近息民患逺申主威
安邉之上計也由是遂定(青州本治東陽冀州/治歴城今并為一鎮)　元嘉
中官鑄四銖錢輪郭形制與五銖同用費無利(言鑄一/錢之費)
(適當一錢之/用無羸利也)故民不盜鑄及上即位又鑄孝建四銖形
式薄小輪郭不成(錢外圎為輪/内方為郭)於是盜鑄者衆雜以鉛
錫翦鑿古錢錢轉薄小守宰不能禁坐死免者相繼盜
鑄益甚物價踴貴朝廷患之去嵗春詔錢薄小無輪郭
者悉不得行民間喧擾是嵗始興郡公沈慶之建議以
為宜聽民鑄錢郡縣置錢署樂鑄之家皆居署内(樂音/洛)
平其凖式去其雜偽(去羌/吕翻)去春所禁新品一時施用今
鑄悉依此格萬稅三千嚴檢盜鑄(檢柬也/勘察也)丹陽尹顔竣
駁之(竣七倫翻/駁多角翻)以為五銖輕重定於漢世(漢武帝元狩/五年行五銖)
(錢/)魏晉以降莫之能改誠以物貨既均改之偽生故也
今云去春所禁一時施用若巨細摠行而不從公鑄利
已既深情偽無極私鑄翦鑿盡不可禁財貨未贍大錢
已竭數嵗之間悉為塵土矣今新禁初行品式未一須
㬰自止不足以垂聖慮唯府藏空匱實為重憂(藏徂浪/翻下同)
今縱行細錢官無益賦之理百姓雖贍(贍昌/豔翻)無解官乏
唯簡費去華(去羌/吕翻)專在節儉求贍之道莫此為貴耳議
者又以為銅轉難得欲鑄二銖錢竣曰議者以為官藏
空虛宜更改鑄天下銅少宜減錢式以救交弊(官藏空/虛無錢)
(以贍用而天下銅少又無以鑄錢是交弊也/議者縁此欲改鑄小錢以救之少詩沼翻)賑國舒民
(賑富也又舉救也舒/緩也寛也賑津忍翻)愚以為不然今鑄二銖恣行新細
於官無解於乏而民間姦巧大興天下之貨將糜碎至
盡空嚴立禁而利深難絶不一二年其弊不可復救(言/不)
(待一二年而弊/甚也復扶又翻)民懲大錢之改兼畏近日新禁市井之
間必生紛擾逺利未聞切患猥及富商得志貧民困窘
此皆甚不可者也乃止(窘渠/隕翻)　魏定州刺史髙陽許宗
之求取不節深澤民馬超謗毁宗之(深澤縣前漢屬涿/郡後漢屬安平晉)
(以來屬博陵郡後魏博陵郡屬定州唐以博/陵郡為定州後分定州置祁州深澤縣屬焉)宗之毆殺
超(毆烏口/翻擊也)恐其家人告狀上超詆訕朝政(上時/掌翻)魏髙宗
曰此必妄也(魏字/衍)朕為天下主何惡於超而有此言(惡/烏)
(路/翻)必宗之懼罪誣超案驗果然斬宗之於都南　金紫
光禄大夫顔延之卒延之子竣貴重凡所資供(供居/用翻)延
之一無所受布衣茅屋蕭然如故常乗羸牛笨車(笨部/本翻)
(竹裏也一/曰不精也)逢竣鹵簿即屏住道側(導從之次第曰/鹵簿屛必郢翻)常語
竣曰吾平生不憙見要人(語牛倨翻/憙許記翻)今不幸見汝竣起
宅延之謂曰善為之無令後人笑汝拙也延之嘗早詣
竣見賓客盈門竣尚未起延之怒曰汝出糞土之中升
雲霞之上遽驕傲如此其能久乎(物忌盛滿顔竣之/禍其父知之矣)竣
丁父憂(丁當也郭/璞曰值也)裁踰月起為右將軍丹陽尹如故竣
固辭表十上(上時/掌翻)上不許遣中書舍人戴明寳抱竣登
車載之郡舍(之徃也郡舍/丹陽尹廨也)賜以布衣一襲絮以綵綸遣
主衣就衣諸體(主衣主御衣服唐尚衣奉/御之職也就衣於既翻)
大明元年春正月辛亥朔改元大赦　壬戌魏主畋於
崞山(崞山在雁門郡/崞縣崞古博翻)戊辰還平城　魏以漁陽王尉眷
為太尉録尚書事(尉紆/勿翻)　二月魏人寇兖州向無鹽敗
東平太守南陽劉胡(無鹽縣自漢以來屬/東平郡敗補邁翻)詔遣太子左
衛率薛安都將騎兵東陽太守沈法系將水軍向彭城
以禦之(率所律翻將即/亮翻騎竒寄翻)並受徐州刺史申坦節度比至
(比必利/翻及也)魏兵已去先是羣盗聚任城荆榛中累世為患
謂之任榛(先悉薦翻任音壬任城縣前漢屬東平郡後/漢分為任城國後遂為郡宋省郡為任城縣)
(屬髙/平郡)申坦請回軍討之上許之任榛聞之皆逃散時天
旱人馬渴乏無功而還(還從宣翻/又如字)安都法系坐白衣領
職坦當誅羣臣為請莫能得(為于/偽翻)沈慶之抱坦哭於市
曰汝無辠而死我哭汝於市行當就汝矣有司以聞上
乃免之　三月庚申魏主畋於松山己巳還平城　魏
主立其弟新成為陽平王　上自即吉之後(三年之䘮/既除而即)
(吉/)奢淫自恣多所興造丹陽尹顔竣以藩朝舊臣(上為/藩王)
(時竣為僚佐是藩朝舊臣也晉宋之間郡曰郡朝府曰/府朝藩王曰藩朝宋武帝為宋王齊髙帝為齊王時曰)
(霸朝朝直/遥翻下同)數懇切諌爭(數所角翻/爭則迸翻)無所回避上浸不恱
竣自謂才足幹時恩舊莫比當居中永執朝政而所陳
多不納疑上欲踈之乃求外出以占上意夏六月丁亥
詔以竣為東揚州刺史竣始大懼(為帝殺/竣張本)　癸卯魏主
如隂山　雍州所統多僑郡縣(雍於用/翻下同)刺史王𤣥謨上
言僑郡縣無有境土新舊錯亂租課不時請皆土斷(斷/丁)
(亂/翻)秋七月辛未詔并雍州三郡十六縣為一郡郡縣流
民不願屬籍(屬土著/之籍也)訛言𤣥謨欲反時栁元景宗彊羣
從多為雍部二千石(栁元景河東解人南徙僑居于/雍部羣從羣從兄弟從才用翻)乗
聲皆欲討𤣥謨𤣥謨令内外晏然以解衆惑馳使啓上
具陳本末(使䟽/吏翻)上知其虚遣主書吳喜撫慰之(主書後/漢尚書)
(令史之職漢尚書曹有主書令史二/十一人江左以來中書省有主書)且報曰七十老公
反欲何求君臣之際足以相保聊復為笑伸卿眉頭耳
(復扶/又翻)𤣥謨性嚴未嘗妄笑故上以此戱之　八月己亥
魏主還平城　甲辰徙司空南徐州刺史竟陵王誕為
南兖州刺史以太子詹事劉延孫為南徐州刺史初髙
祖遺詔以京口要地去建康宻邇自非宗室近親不得
居之延孫之先雖與髙祖同源而髙祖屬彭城延孫屬
莒縣(南史延孫傳作吕縣吕縣屬彭城郡而莒縣屬東/莞郡詳而考之吕縣為是彭城吕二縣並屬彭城)
(郡延孫與帝室同/源同郡特異縣耳)從來不序昭穆(昭讀/如字)上既命延孫鎮
京口仍詔與延孫合族使諸王皆序長幼(長知/兩翻)上閨門
無禮不擇親疎尊卑流聞民間無所不至誕寛而有禮
又誅太子劭丞相義宣皆有大功(誕起兵討劭見上卷/文帝元嘉三十年勸)
(止上迎義/宣事見上)人心竊向之誕多聚才力之士蓄精甲利兵
上由是畏而忌之不欲誕居中使出鎮京口猶嫌其逼
更徙之廣陵(南兖州時/治廣陵)以延孫腹心之臣使鎮京口以
防之(為帝討/誕張本)　魏主將東廵冬十月詔太宰常英起行
宫於遼西黄山(魏收地形志遼西/郡肥如縣有黄山)　十二月丁亥更以
順陽王休範為桂陽王(休範孝建三年封/順陽王更工衡翻)
二年春正月丙午朔魏設酒禁釀酤飲者皆斬之(釀者/酤者)
(飲者/皆斬)吉凶之㑹聽開禁有程日魏主以士民多因酒致
鬪及議國政故禁之増置内外候官伺察諸曹及州鎮
(魏自道武帝以來有候/官今増其員伺相吏翻)或微服雜亂於府寺間以求百
官過失有司窮治訊掠取服(治直/之翻)百官贓滿二丈者皆
斬又増律七十九章　乙卯魏主如廣寗温泉宫遂廵
平州(魏平州之地止/遼西北平二郡)庚午至黄山宫二月丙子登碣石
山觀滄海戊寅南如信都畋於廣川(廣川縣前漢屬廣/川國後漢屬清河)
(郡晉屬勃海郡魏收地形志屬長樂郡長樂即信都也/五代志曰北齊廢廣川入棗彊劉昫曰隋於舊縣東八)
(十里置新縣尋改/為長河縣屬徳州)　乙酉以金紫光禄大夫禇湛之為
尚書左僕射　丙戌建平宣簡王宏以疾解尚書令三
月丁未卒　丙辰魏髙宗還平城起太華殿(酈道元曰/魏太和十)
(六年破太華安昌諸殿造/太極殿東西堂及朝堂)是時給事中郭善明性傾巧
説帝大起宫室(説輸/芮翻)中書侍郎髙允諌曰太祖始建都
邑其所營立必因農隙况建國已久永安前殿足以朝
㑹(朝直/遥翻)西堂温室足以宴息紫樓足以臨望縱有修廣
亦宜馴致(易曰馴致其道向秀曰馴從也程願/曰馴謂習習而漸至於盛馴似遵翻)不可倉
猝今計所當役凡二萬人老弱供餉又當倍之期半年
可畢一夫不耕或受之飢况四萬人之勞費可勝道乎
(勝音/升)此陛下所宜留心也帝納之允好切諌朝廷事有
不便允輙求見帝常屏左右以待之(好呼到翻屏必郢/翻屏左右者欲其)
(言無/不盡)或自朝至暮或連日不出羣臣莫知其所言語或
痛切帝所不忍聞命左右扶出然終善遇之時有上事
為激訐者帝省之(上時掌翻訐居/謁翻省悉景翻)謂羣臣曰君父一也
父有過子何不作書於衆中諌之而於私室屏處諌者
(屏蔽也屏處隠蔽/之處屏必郢翻)豈非不欲其父之惡彰於外邪至於
事君何獨不然君有得失不能面陳而上表顯諌欲以
彰君之短明己之直此豈忠臣所為乎如髙允者乃忠
臣也朕有過未嘗不面言至有朕所不堪聞者允皆無
所避朕知其過而天下不知可不謂忠乎允所與同徵
者游雅等(徵允等見一百二十/二卷文帝元嘉八年)皆至大官封侯部下吏
至刺史二千石者亦數十百人(部下吏謂中書之吏/嘗事允在部下者)而
允為郎二十七年不徙官(魏世祖神䴥四年允徵拜中/書博士領著作郎至是年二)
(十五/年耳)帝謂羣臣曰汝等雖執弓刀在朕左右徒立耳(言/徒)
(能侍立而/不能規諫)未嘗有一言規正唯伺朕喜悦之際(伺相/吏翻)祈
官乞爵今皆無功而至王公允執筆佐我國家數十年
為益不小不過為郎汝等不自愧乎乃拜允中書令(上/云)
(二十七年不徙官意允/拜中書令不在是年)時魏百官無禄允常使諸子樵
采以自給司徒陸麗言於帝曰髙允雖蒙寵待而家貧
妻子不立(立成也置也建也謂/不能建置家業也)帝曰公何不先言今見
朕用之乃言其貧乎即日至允第惟草屋數間布被緼
袍(孔安國曰緼枲著也謂雜用枲麻以著袍禮記曰/緼為袍鄭康成注曰緼舊絮也又亂麻緼於粉翻)厨
中鹽菜而已帝歎息賜帛五百匹粟千斛拜長子悦為
長樂太守(樂音洛守/手又翻)允固辭不許帝重允常呼為令公
而不名游雅常曰前史稱卓子康劉文饒之為人(卓茂/字子)
(康劉寛/字文饒)𥚹心者或不之信(𥚹補/典翻)余與髙子游處四十年
(處昌/吕翻)未嘗見其喜愠之色(愠於/問翻)乃知古人為不誣耳髙
子内文明而外柔順其言呐呐不能出口(呐如悦翻又/奴劣翻呐呐)
(言緩/也)昔崔司徒嘗謂余云髙生豐才博學一代佳士所
乏者矯矯風節耳余亦以為然及司徒得辠起於纎微
詔指臨責司徒聲嘶股栗殆不能言(嘶先齊翻/聲破曰嘶)宗欽已
下伏地流汗皆無人色髙子獨敷陳事理申釋是非辭
義清辯音韵髙亮人主為之動容聽者無不神聳(事見/一百)
(二十五卷文帝元嘉/二十七年為于偽翻)此非所謂矯矯者乎宗愛方用事
威振四海嘗召百官於都坐(魏有都坐大官魏之都坐/猶唐之朝堂也或曰都坐)
(尚書都坐即唐之/政事堂坐徂卧翻)王公已下皆趨庭望拜髙子獨升階
長揖由此觀之汲長孺可以卧見衛青何抗禮之有(言/以)
(髙允之揖宗愛觀之則汲黯可以卧見衛青與之抗禮/未為過也汲黯字長孺抗禮事見十九卷漢武帝元朔)
(五/年)此非所謂風節者乎夫人固未易知(易以/䜴翻)吾既失之
於心崔又漏之於外(𤼵之於言則/是漏之於外)此乃管仲所以致慟
於鮑叔也(管仲曰生我者父母知我者鮑/子也致慟葢感其知已之深)　乙丑魏東
平成王陸俟卒　夏四月甲申立皇子子綏為安陸王
　帝不欲權在臣下六月戊寅分吏部尚書置二人(吏/部)
(尚書掌銓選以其權重江左謂之大尚書言/其位任與諸曹殊絶也今置二人以分其權)以都官尚
書謝莊度支尚書吳郡顧覬之為之(漢置六曹尚書中/都官曹主水火盗)
(賊事魏晉省宋復置隋改都官為刑部尚書改度支為/民部尚書唐避太宗諱改民部為戸部度徒洛翻覬音)
(冀下/同)又省五兵尚書(曹魏置五兵尚書/隋改曰兵部尚書)初晉世散騎常
侍選望甚重(上之所遴簡為選時之所瞻/屬為望散悉亶翻騎竒寄翻)與侍中不異
其後職任閒散(散悉/但翻)用人漸輕上欲重其選乃用當時
名士臨海太守孔覬司徒長史王彧為之(彧於/六翻)侍中蔡
興宗謂人曰選曹要重常侍閒淡改之以名而不以實
雖主意欲為輕重人心豈可變邪既而常侍之選復卑
選部之貴不異(言選部貴重與前時無以異/也選部須絹翻復扶又翻)覬琳之之
孫(孔琳之事桓𤣥不務迎合/諫其廢錢用榖帛復肉刑)彧謐之兄孫興宗廓之子
也(王謐識武帝於龍潛蔡/廓以方直著于宋初)
　裴子野論曰官人之難先王言之尚矣(書臯陶曰在/知人禹曰惟)
　(帝其難之知人/則哲能官人)周禮始於學校(校戸/敎翻)論之州里告諸
　六事而後貢于王庭(六事周之/六卿也)其在漢家州郡積其
　功能五府舉為掾屬(掾以/絹翻)三公參其得失尚書奏之
　天子一人之身所閲者衆(閲更/歴也)故能官得其才鮮有
　敗事(鮮息/淺翻)魏晉易是所失𢎞多(𢎞大/也)夫厚貌深衷險
　如谿壑擇言觀行猶懼弗周况今萬品千群俄折乎
　一面(行下孟翻下戒行同折之列/翻斷也一面一覿面之頃也)庻僚百位專斷於
　一司(一司謂選部/斷丁亂翻)于是囂風遂行不可抑止(囂風謂/喧競之)
　(風/)干進務得兼加諂凟(易大傳曰君子上/交不諂下交不凟)無復㢘恥
　之風謹厚之操官邪國敗(左傳曰國家之敗由/官邪也復扶又翻)不可
　紀綱假使龍作納言(尚書古之/納言也)舜居南面而治致平
　章不可必也(堯典曰平章百姓孔注曰百姓百官平/和章明不可必言不可必致也治直吏)
　(翻/)况後之官人者哉孝武雖分曹為兩(謂吏部置/兩尚書)不
　能反之於周漢朝三暮四其庸愈乎(莊子曰狙公賦/芧曰朝三而暮)
　(四衆狙皆怒曰然則朝四而暮三/衆狙皆喜名實未虧而喜怒為用)
丙申魏主畋于松山庚午如河西　南彭城民髙闍(晉/氏)
(南渡僑立南彭城郡/於晉陵界闍視遽翻)沙門曇標以妖妄相扇(曇徒含翻/妖於遥翻)
與殿中將軍苗允等謀作亂立闍為帝事覺甲辰皆伏
誅死者數十人於是下詔沙汰諸沙門設諸科禁嚴其
誅坐自非戒行精苦並使還俗(行下/孟翻)而諸尼多出入宫
掖此制竟不能行中書令王僧達幼聰警能文而跌蕩
不拘(跌徒結翻蕩徒浪翻不/拘言其不拘常檢也)帝初踐阼擢為僕射居顔
劉之右(顔竣劉延孫/帝之腹心也)自負才地(地謂/門地)謂當時莫及一二
年間即望宰相既而遷䕶軍怏怏不得志(怏於/兩翻)累啓求
出上不悦由是稍稍下遷五嵗七徙(七徙/官也)再被彈削僧
逹既恥且怨所上表奏辭㫖抑揚又好非議朝政(上時/掌翻)
(好呼到翻/朝直遙翻)上已積憤怒路太后兄子嘗詣僧達趨升其
榻僧達令舁棄之(路太后兄慶之嘗為王氏門下騶故/僧達麾其子舁音余又羊茹翻對舉)
(也孔光屈身於董賢以保其禄位人以為諂王僧達抗/意於路瓊之以殺其身人以為躁逺小人不惡而嚴君)
(子葢必/有道也)太后大怒固邀上令必殺僧達㑹髙闍反上因
誣僧達與闍通謀八月丙戌收付廷尉賜死
　沈約論曰夫君子小人類物之通稱蹈道則為君子
　違之則為小人(稱尺/證翻)是以太公起屠釣為周師傅説
　去板築為殷相(太公屠牛于朝歌釣于渭濱周文王/迎以為師傅説築于傅巖之野殷髙)
　(宗求以為相説於/恱翻相息亮翻)明敭幽仄(書曰明明揚側/陋敭與揚同)唯才是
　與逮于二漢兹道未革胡廣累世農夫致位公相黄
　憲牛醫之子名重京師非若晩代分為二途也魏武
　始立九品葢以論人才優劣(詳見八十一卷晉/武帝太康五年)非謂
　世族髙卑而都正俗士随時俯仰憑藉世資用相陵
　駕(都正謂諸/州中正也)因此相沿遂為成法周漢之道以智役
　愚魏晉以來以貴役賤士庻之科較然有辨矣　裴
　子野論曰古者徳義可尊無擇負販茍非其人何取
　世族名公子孫還齊布衣之伍士庶雖分本無華素
　之隔(華榮也輝也故榮貴之族謂之華宗其子弟謂/之華胄素白也質也故白屋謂之素門寒士謂)
　(之素/士)自晉以來其流稍改草澤之士猶顯清途降及
　季年專限閥閱(史記明其等曰閥積其功曰閱又/門在左曰閥在右曰閲閥音伐)自
　是三公之子傲九棘之家(周禮朝士掌外朝之法左/九棘孤卿大夫位焉右九)
　(棘公侯伯子男位焉後/世直謂九棘為九卿)黄散之孫蔑令長之室(散悉/亶翻)
　(長知/兩翻)轉相驕矜互爭銖兩唯論門戸不問賢能以謝
　靈運王僧達之才華輕躁使其生自寒宗猶將覆折
　(折而/設翻)重以怙其庇廕召禍宜哉(重直/用翻)
九月乙巳魏主還平城(自河/西還)　丙寅魏大赦　冬十月
甲戌魏主北廵欲伐柔然至隂山㑹雨雪魏主欲還太
尉尉眷曰今動大衆以威北狄去都不逺而車駕遽還
虜必疑我有内難(尉尉下紆勿/翻難乃旦翻)將士雖寒不可不進魏
主從之辛卯軍于車崘山(車崘山北史作車輪山魏收/地形志秀容郡敷城縣有車)
(輪泉/神)　積射將軍殷孝祖築兩城於清水之東(文帝元/嘉九年)
(置積射彊弩等將軍沈/約曰晉太康十年置)魏鎮西將軍封敕文攻之清口
戍主振威將軍傅乾愛拒破之孝祖羡之曽孫也(殷羡/殷浩)
(之/父)上遣虎賁主龎孟蚪救清口(虎賁主主虎賁士賁音/奔  考異曰宋顔師伯)
(傳云魏遣清水公捨賁敕文寇清口世祖遣孟蚪及殷/孝祖赴討魏本紀孝祖修兩城於清水東詔封敕文擊)
(之今/從之)青冀二州刺史顔師伯遣中兵參軍茍思達助之
敗魏兵於沙溝(按此清口非清水入淮之口乃濟水與/汶水合之口水經濟水東北過夀張縣)
(西安民亭南汶水從東北來注之注云戴延之所謂清/口也濟水又北過須昌穀城臨邑盧縣又東北與中川)
(水合注云中川水與賓溪水合而北流逕盧縣/故城東又北流入濟俗謂之沙溝水敗補邁翻)師伯竣
之族兄也上遣司空叅軍卜天生將兵㑹傅乾愛及中
兵參軍江方興共擊魏兵屢破之(江方興葢司空中兵/參軍將即亮翻下同)
斬魏將窟瓌公等數人(窟苦骨翻/瓌姑回翻)十一月魏征西將軍
皮豹子等將三萬騎助封敕文寇青州顔師伯禦之輔
國將軍焦度刺豹子墜馬獲其鎧矟具裝手殺數十人
度本南安氐也(刺七亦翻鎧苦/亥翻矟邑角翻)　魏主自將騎十萬車
十五萬兩擊柔然度大漠旌旗千里柔然處羅可汗逺
遁其别部烏朱駕頹等帥數千落降于魏(騎竒寄翻兩/音亮可從刋)
(入聲汗音寒帥讀/曰率降戸江翻)魏主刻石紀功而還(還從/宣翻)　初上在
江州山隂戴法興戴明寳蔡閑為典籖及即位皆以為
南臺侍御史兼中書通事舍人(御史臺謂之南臺晉初/置中書舍人通事各一)
(人江左令舍人通事謂之通/事舍人掌呈奏案又掌詔命)是嵗三典籖並以初舉兵
預宻謀賜爵縣男閑已卒追賜之時上親覽朝政(朝直/遥翻)
不任大臣而腹心耳目不得無所委寄法興頗知古今
素見親待魯郡巢尚之人士之末渉獵文史為上所知
亦以為中書通事舍人凡選授誅賞大處分(處昌吕翻/分扶問翻)
(下定/分同)上皆與法興尚之參懐(宋齊之間凡參决機/務率皆謂之參懐)内外
雜事多委明寳三人權重當時而法興明寳大納貨賄
凡所薦達言無不行天下輻凑門外成市家産並累千
金吏部尚書顧覬之獨不降意於法興等蔡興宗與覬
之善嫌其風節太峻覬之曰辛毗有言孫劉不過使吾
不為三公耳(魏明帝時劉放孫資制斷時政大臣莫不/交好而辛毗不與徃來毗子敞諌曰劉孫)
(用事衆皆影附大人宜少降意不然必有謗言毗正色/曰吾之立身自有本末就與孫劉不平不過不為三公)
(大丈夫欲為公而毁/其髙節邪覬音冀)覬之常以為人禀命有定分(分扶/問翻)
非智力可移唯應恭已守道而闇者不達妄意僥倖(僥/堅)
(堯/翻)徒虧雅道無闗得䘮(䘮息/浪翻)乃以其意命弟子原著定
命論以釋之(原南史/作愿)
　
　
　
　
　
　
　
　資治通鑑卷一百二十八
