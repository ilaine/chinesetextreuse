一百四上
　　宋　　宣　　城　　太　　守范　煜撰
　　唐　　章　　懷　　太　　子　　賢注
　袁紹列傳第六十四上
　　袁紹傳
袁紹字本初汝南汝陽人司徒湯之孫父成五官中郎
將(袁山松書曰紹司空逢之孽子出後伯父成魏書亦/同英雄記成字文開與梁冀結好言無不從京師諺)
(曰事不諧/問文開)紹壯健好交結大将軍梁冀以下莫不善之
紹少為郎除濮陽長遭母憂去官三年禮竟追感幼孤
又行父服(英雄記曰凡/在冢廬六年)服闋徙居洛陽紹有姿貎威容
愛士養名(英雄記曰紹不妄通賔客非海内知名不得/相見又好游俠與張孟卓何伯求吳子卿許)
(子逺皆為/奔走之友)既累世台司賔客所歸加傾心折節莫不爭
赴其庭士無貴賤與之抗禮輜軿柴轂塡接街陌(説文/曰軿)
(車衣車也鄭𤣥注周禮曰軿猶屏/也取其自蔽隱柴轂賤者之車)内官皆惡之中常侍
趙忠言於省内曰袁本初坐作聲價好養死士不知此
兒終欲何作叔父太傅隗聞而呼紹以忠言責之紹終
不改後辟大将軍何進掾為侍御史虎賁中郎將中平
五年初置西園八校尉以紹為佐軍校尉(樂資山陽公/載記曰小黄)
(門蹇碩為上軍校尉虎賁中郎將袁紹為中軍校尉屯/騎校尉鮑鴻為下軍校尉議郎曹操為典軍校尉趙融)
(為助軍左校尉馮芳為助軍右校尉諫議大夫夏牟為/左校尉淳于䕫為右校尉凡八人謂之西園軍皆統於)
(碩此云佐軍/與彼文不同)靈帝崩紹勸何進徵董卓等衆軍脇太后
誅諸宦官轉紹司隸校尉語已見何進傳及卓將兵至
騎都尉太山鮑信說紹曰(魏書曰信太山陽平人也少/有大節寛厚愛人沈毅有謀)
(說紹不從乃引軍還鄉里○劉攽曰注案鮑信/還鄉里安得引軍蓋軍當作歸或云軍字衍)董卓擁
制强兵將有異志今不早圖必為所制其新至疲勞襲
之可禽也紹畏卓不敢發頃之卓議欲廢立謂紹曰天
下之主宜得賢明每念靈帝令人憤毒(毒恨/也)董侯似可
今當立之紹曰今上富於春秋未有不善宣於天下若
公違禮任情廢嫡立庶恐衆議未安卓按劒叱紹曰豎
子敢然天下之事豈不在我我欲為之誰敢不從紹詭
對曰此國之大事請出與太傅議之卓復言劉氏種不
足復遺紹勃然曰天下健者豈惟董公横刀長揖徑出
(英雄記曰紹揖卓去坐中驚愕/卓新至見紹大家故不敢害)懸節於上東門(洛陽城/東北靣)
(頭門也山陽公載記曰卓以/袁紹棄節改第一葆為赤旄)而奔冀州董卓購募求紹
時侍中周珌城門校尉伍瓊為卓所信待瓊等隂為紹
說卓曰夫廢立大事非常人所及袁紹不達大體恐懼
出奔非有它志今急購之埶必為變袁氏樹恩四世門
生故吏徧於天下若收豪傑以聚徒衆英雄因之而起
則山東非公之有也不如赦之拜一郡守紹喜於免罪
必無患矣卓以為然乃遣授紹勃海太守封邟鄉侯(前/書)
(潁川有周承休侯國元帝置/元始二年更名邟音口浪反)紹猶稱兼司隸初平元年
紹遂以勃海起兵以從弟後将軍術(○劉攽曰以從/案文以當作與)冀
州牧韓馥(馥字文節/潁川人也)豫州刺史孔伷兗州刺史劉岱陳
留太守張邈廣陵太守張超河内太守王匡山陽太守
袁遺東郡太守橋瑁(英雄記曰孔伷字公緒陳留人也/王匡字公節泰山人也袁遺字伯)
(業紹從弟術字公路汝南汝陽人也橋瑁字元瑋橋𤣥/族子先為兗州刺史甚有威惠魏氏春秋云劉岱惡而)
(殺/之)濟北相鮑信等同時俱起衆各數萬以討卓為名紹
與王匡屯河内伷屯潁川馥屯鄴餘軍咸屯酸棗約盟
遙推紹為盟主紹自號車騎将軍領司隸校尉董卓聞
紹起山東乃誅紹叔父隗及宗族在京師者盡滅之(獻/帝)
(春秋曰太傅袁隗太僕袁基術之母兄卓使司隸宣璠/盡口收之母及姊妹嬰孩以上五十餘人下獄死卓别)
(傳曰悉埋青城門外東都門内而加書/焉又恐有盗取者復以屍送郿藏之)卓乃遣大鴻臚
韓融少府隂循執金吾胡母班将作大匠吳循越騎校
尉王瓌譬解紹等諸軍紹使王匡殺班瓌吳循等(海内/先賢)
(傳曰韓融字元長潁川人楚國先賢傳曰隂循字元基/南陽新野人也漢末名士錄曰胡母班字季友泰山人)
(名在八厨謝承書曰班王匡之妹夫匡受紹㫖收班繫/獄欲殺以徇軍班與匡書畧曰足下拘僕於獄欲以釁)
(鼓此何悖暴無道之甚者也僕與董卓何親戚義豈同/惡足下張虎狼之口吐長蛇之毒恚卓遷怒何其酷哉)
(死者人之所難然耻為狂夫所害若亡者有靈當訴足/下於皇天夫婚姻者禍福之幾今日著矣曩為一體今)
(為血讐亡人二女則君之甥身沒之後愼勿令/臨僕尸骸匡得書抱班二子哭班遂死於獄)袁術亦
執殺隂循惟韓融以名德免是時豪傑既多附紹且感
其家禍人思為報州郡蜂起莫不以袁氏為名韓馥見
人情歸紹忌方得衆(○劉攽曰案方字/無義蓋是其字)恐將圖已常遣
從事守紹門不聽發兵橋瑁乃詐作三公移書傳驛州
郡說董卓罪惡天子危逼企望義兵以釋國難馥於是
方聽紹舉兵乃謀於衆曰助袁氏乎助董氏乎治中劉
惠勃然曰興兵為國安問袁董(英雄記曰劉子惠中山/人兗州刺史劉岱與其)
(書道卓無道天下所共攻死在旦暮不足為憂但卓死/之後當復回師討文節擁強兵何凶逆寜可得置封書)
(與馥馥得此大懼歸咎子惠欲斬之别駕從事耿武等/排閤伏子惠上願幷見斬得不死作徒被赭衣掃除宫)
(門外○劉攽曰注何/凶逆案文何當作阿)馥意猶深疑於紹毎貶節軍糧欲
使離散明年馥將麴義反畔馥與戰失利紹既恨馥乃
與義相結紹客逢紀謂紹曰(英雄記曰紀字元圖初紹/去董卓與許攸及紀俱詣)
(冀州以紀聰達有計/策甚親信之逢音龎)夫舉大事非據一州無以自立今
冀部强實而韓馥庸才可宻要公孫瓚将兵南下馥聞
必駭懼幷遣辯士為陳禍福馥迫於倉卒必可因據其
位紹然之益親紀即以書與瓚瓚遂引兵而至外託董
卓(○劉攽曰案文少一/討字緣託字誤脫)而隂謀襲馥紹乃使外甥陳留
高幹及潁川荀諶等(魏志云諶/荀彧之弟)說馥曰公孫瓚乘勝來
南而諸郡應之袁車騎引軍東向其意未可量也竊為
將軍危之馥懼曰然則為之奈何諶曰君自料寛仁容
衆為天下所附孰與袁氏馥曰不如也臨危吐決智勇
邁於人又孰與袁氏馥曰不如也世布恩徳天下家受
其惠又孰與袁氏馥曰不如也諶曰勃海雖郡其實州
也(言土/廣也)今將軍資三不如之埶久處其上袁氏一時之
傑必不為將軍下也且公孫提燕代之卒其鋒不可當
夫冀州天下之重資若兩軍幷力兵交城下危亡可立
而待也夫袁氏將軍之舊且為同盟當今之計莫若舉
冀州以讓袁氏必厚徳将軍公孫瓚不能復與之爭矣
是將軍有讓賢之名而身安於太山也願勿有疑馥素
性恇怯因然其計馥長史耿武别駕閔純騎都尉沮授
聞而諫曰(獻帝傳曰沮授廣平人少有大志多謀畧英/雄記曰耿武字文威閔純字伯典後袁紹至)
(馥從事十人棄馥去唯恐在後獨武純杖/刀拒兵不能禁紹後令田豐殺此二人)冀州雖鄙𢃄
甲百萬穀支十年袁紹孤客窮軍仰我鼻息譬如嬰兒
在股掌之上絶其哺乳立可餓殺柰何欲以州與之馥
曰吾袁氏故吏且才不如本初度徳而讓古人所貴諸
君獨何病焉先是馥從事趙浮程渙将强弩萬人屯孟
津聞之率兵馳還請以拒紹馥又不聽(英雄記曰紹在/朝歌清水口浮)
(等從後來船數百艘衆萬餘人整兵駭鼓過紹營紹甚/惡之浮等到謂馥曰袁本初軍無斗糧各欲離散旬曰)
(之間必土崩瓦解明将軍/但閉户高枕何憂何懼)乃避位出居中常侍趙忠故
舍遣子送印綬以讓紹紹遂領冀州牧承制以馥為奮
威將軍而無所將御引沮授為别駕因謂授曰今賊臣
作亂朝廷遷移吾歴世受寵志竭力命興復漢室然齊
桓非夷吾不能成霸句踐非范蠡不能存國今欲與卿
戮力同心共安社稷將何以匡濟之乎授進曰將軍弱
冠登朝播名海内値廢立之際忠義奮發單騎出奔董
卓懷懼濟河而北勃海稽服(稽音/啓)擁一郡之卒撮冀州
之衆(廣雅曰/撮持也)威陵河朔名重天下若舉軍東向則黄巾
可掃還討黑山則張燕可滅(黑山在今衛州衛縣西北/九州春秋曰燕本姓褚黄)
(巾賊起燕聚少年為羣盜愽陵張牛角亦起與燕合燕/推牛角為帥俱攻癭陶牛角為飛矢所中被創且死大)
(會其衆告曰必以燕為帥牛角死衆奉燕故改姓張性/剽悍㨗速過人故軍中號曰飛燕其後人衆浸廣常山)
(趙郡中山上黨河内諸山/谷皆相通號曰黑山也)回師北首則公孫必禽震脇
戎狄則匈奴立定横大河之北合四州之地(四州/見下)收英
雄之士擁百萬之衆迎大駕於長安復宗廟於洛邑號
令天下誅討未服以此爭鋒誰能禦之比及數年其功
不難紹喜曰此吾心也(左傳秦伯曰/是吾心也)即表授為奮武將
軍使監護諸將魏郡審配鉅鹿田豐(先賢行状曰配字/正南少忠烈慷慨)
(有不可犯之節紹領冀州委腹心之任豐字元皓天姿/瓌傑雄畧多竒紹軍之敗也土崩奔走徒衆畧盡軍將)
(皆撫膝而泣曰向使/田豐在此不至於是)並以正直不得志於韓馥紹乃以
豐為别駕配為治中甚見器任馥自懷猜懼辭紹索去
(英雄記曰紹以河内朱漢為都官從事漢先時為馥所/不禮内懷忿恨且欲徼迎紹意擅發城郭兵圍守馥第)
(拔刃登屋馥走上樓收得馥大兒搥折兩脚/紹亦立收漢殺之馥猶憂怖故報紹索去)往依張邈
後紹遣使詣邈有所計議因共耳語馥時在坐謂見圖
謀無何如厠自殺(九州春秋曰至厠/因以書刀自殺)其冬公孫讚大破
黄巾還屯槃河(爾雅有九河鉤槃是其一也故河道在/今徳州昌平縣界入滄州樂陵縣今名)
(枯槃/河)威震河北翼州諸城無不望風響應紹乃自擊之
瓚兵三萬列為方陳分突騎萬匹翼軍左右其鋒甚銳
紹先令麴義領精兵八百強弩千張以為前登瓚輕其
兵少縱騎騰之義兵伏楯下一時同發瓚軍大敗斬其
所置冀州刺史嚴綱獲甲首千餘級麴義追至界橋(九/州)
(春秋曰還屯廣宗界橋今貝州宗城縣東有古/界城此城近枯漳水則界橋蓋當在此之側也)瓚歛兵
還戰義復破之遂到瓚營拔其牙門(眞人水鏡經曰凡/軍始出立牙竿必)
(令完堅若有折將軍不利牙門旗竿軍之精/也即周禮司常職云軍旅會同置旌門是也)餘衆皆走
紹在後十數里聞瓚已破發鞍息馬唯衛帳下强弩數
十張大㦸士百許人瓚散兵二千餘騎卒至圍紹數重
射矢雨下田豐扶紹使却入空垣紹脫兠鍪抵地曰大
丈夫當前鬬死而反逃垣墻間邪促使諸弩競發多傷
瓚騎衆不知是紹頗稍引却會麴義來迎騎乃散退三
年瓚又遣兵至龍湊挑戰紹復擊破之瓚遂還幽州不
敢復出四年初天子遣太僕趙岐和解關東使各罷兵
瓚因此以書譬紹曰趙太僕以周召之徳銜命來征宣
掦朝恩示以和睦曠若開雲見日何喜如之昔賈復寇
恂爭相危害遇世祖解紛遂同輿並出釁難既釋時人
美之自惟邊鄙得與将軍共同斯好此誠將軍之羞而
瓚之願也紹於是引軍南還三月上已大會賔徒於薄
落津(歴法三月建辰巳卯退除可以拂除災也韓詩曰/溱與洧方洹洹兮薛君注云鄭國之俗三月上巳)
(之辰兩水之上招䰟續魄拂除不祥故詩人願與所説/者俱往也酈元水經注云漳水經鉅鹿故城西謂之落)
(津續漢志癭陶/縣有薄落亭)聞魏郡兵反與黑山賊于毒等數萬人
共覆鄴城殺郡守(管子曰齊桓公築五/鹿中牟鄴以禦諸侯)坐中客家在鄴
者皆憂怖失色或起而啼泣紹容貎自若不改常度(獻/帝)
(春秋曰紹勸督引滿/投壺言笑容貎自若)賊有陶升者自號平漢将軍(英雄/記曰)
(升故為内/黄小吏)獨反諸賊將部衆踰西城入閉府門具車重
(重輜/重也)載紹家及諸衣冠在州内者身自扞衛送到斥丘
(斥邱縣屬鉅鹿郡故城在今相州成安縣/東南十三州志云土地斥鹵故曰斥丘)紹還因屯斥
丘以陶升為建義中郎將六月紹乃出軍入朝歌鹿腸
山蒼巖谷口(朝歌故城在今衛縣西續/漢志曰朝歌有鹿腸山)討于毒圍攻五
日破之斬毒及其衆萬餘級紹遂尋山北行進擊諸賊
左髭文八等皆斬之又擊劉石青牛角黄龍左校郭大
賢李大目于氐根等復斬數萬級皆屠其屯壁遂與黑
山賊張燕及四營屠各鴈門烏桓戰於常山燕精兵數
萬騎數千匹連戰十餘日燕兵死傷雖多紹軍亦疲遂
各退麴義自恃有功驕縱不軌紹召殺之而幷其衆興
平二年拜紹右将軍其冬車駕為李傕等所追於曹陽
沮授說紹曰将軍累葉台輔世濟忠義今朝廷播越宗
廟殘毁觀諸州郡雖外託義兵内實相圖未有憂存社
稷䘏人之意且今州城粗定兵强士附西迎大駕即宫
鄴都挾天子而令諸侯稸士馬以討不庭誰能禦之(左/傳)
(周襄王出奔於鄭狐偃言於晉文公曰求諸侯莫如勤/王諸侯信之且大義也繼文之業而信宣於諸侯今為)
(可矣文公從之納/襄王遂成霸業)紹将從其計潁川郭圖淳于瓊曰(九/州)
(春秋圖/字公則)漢室陵遲為日久矣今欲興之不亦難乎且英
雄並起各據州郡連徒聚衆動有萬計所謂秦失其鹿
先得者王(史記曰蒯通曰秦失其鹿天/下共追之高才者先得焉)今迎天子動輒
表聞從之則權輕違之則拒命非計之善者也授曰今
迎朝廷於義為得於時為宜若不早定必有先之者焉
夫權不失幾功不厭速願其圖之帝立既非紹意竟不
能從紹有三子譚字顯思熙字顯雍尚字顯甫譚長而
惠尚少而美紹後妻劉有寵而偏愛尚數稱於紹紹亦
竒其姿容欲使傳嗣乃以譚繼兄後出為青州刺史沮
授諫曰世稱萬人逐兔一人獲之貪者悉止分定故也
(愼子曰兔走於街百人追之貪人俱存人莫之非者以/兔為未定分也積兔滿市過不能顧非不欲兔也分定)
(之後雖鄙不争子思子/商君書並載其詞畧同)且年均以賢徳均則卜古之制
也(左傳曰王后無嫡則擇立/長年鈞以徳徳鈞以卜)願上惟先代成則之誡下
思逐兔分定之義若其不改禍始此矣紹曰吾欲令諸
子各據一州以視其能於是以中子熙為幽州刺史外
甥高幹為幷州刺史建安元年曹操迎天子都許乃下
詔書於紹責以地廣兵多而專自樹黨不聞勤王之師
而但擅相討伐紹上書曰臣聞昔有哀歎而霜隕(淮南/子曰)
(鄒衍事燕惠王盡忠左右譖之/仰天而哭夏五月天為降霜)悲哭而崩城者(齊莊公/攻莒為)
(五乘之賔而杞梁獨不預歸而不食其母曰食汝生而/無義死而無名則雖非五乘孰不汝笑生而有義死而)
(有名則五乘之賔盡汝下也及與莒戰梁遂鬬殺二十/七人而死妻聞而哭城為之陁而隅為之崩見説苑)
毎讀其書謂為信然於今況之乃知妄作何者臣出身
為國破家立事至於懷忠獲釁抱信見疑晝夜長吟剖
肝泣血曾無崩城隕霜之應故鄒衍杞婦何能感徹臣
以負薪之資(負薪謂賤人也禮記曰問士之子長/幼長曰能負薪矣幼曰未能負薪)拔於
陪隸之中(陪重也左傳曰王臣公公臣卿卿臣大夫大/夫臣士士臣皁皁臣隸隸臣僚僚臣僕僕臣)
(臺又曰是無陪臺/也陪隸猶陪臺)奉職憲臺擢授戎校常侍張讓等淊
亂天常侵奪朝威賊害忠徳扇動姦黨故大將軍何進
忠國疾亂義心赫怒以臣頗有一介之節可責以鷹犬
之功故授臣以督司諮臣以方畧臣不敢畏憚强禦避
禍求福與進合圖事無違異忠策未盡而元帥受敗(元/帥)
(謂何/進)太后被質宫室焚燒陛下聖徳幼冲親遭戹困時
進既被害師徒喪沮臣獨將家兵百餘人抽戈承明竦
劒翼室(山陽公載記曰紹與王匡等幷力入端門於承/明堂上格殺中常侍高望等二人尚書曰延入)
(翼室孔安國注翼/明也室謂路寝)虎叱羣司奮擊凶醜曾不浹辰罪人
斯殄(浹帀也左傳曰浹辰之/間杜預曰十二日也)此誠愚臣效命之一驗也
會董卓乘虛所圖不軌臣父兄親從並當大位(謂叔隗/為太傅)
(從兄基/為太僕)不憚一室之禍茍惟寧國之義故遂解節出奔
創謀河外(河外/河南)時卓方貪結外援招恱英豪故即臣勃
海申以軍號(即謂就拜也山陽公載記曰董卓以紹為/前将軍封邟鄉侯紹受侯不受前將軍)
則臣之與卓未有纖芥之嫌若使茍欲滑泥揚波偷榮
求利(滑混也楚詞滑/其泥揚其波)則進可以享竊禄位退無門户之
患然臣愚所守志無傾奪故遂引會英雄興師百萬飲
馬孟津㰱血漳河(獻帝春秋曰紹合冀州十郡守相衆/數十萬登臺㰱血盟曰賊臣董卓承)
(漢室之微負兵甲之衆陵越帝城跨蹈王朝幽鴆太后/戮殺𢎞農提挈幼主越遷秦地殘害朝臣斬刈忠良焚)
(燒宫室烝亂宫人發掘陵墓虐及鬼神過惡烝皇天濁/穢薫后土神祗怨恫無所憑恃兆人泣血無所控告仁)
(賢之士痛心疾首義士奮發雲興霧合咸欲奉辭伐罪/躬行天誅凡我同盟之後畢力致命以伐凶醜同奨王)
(室翼戴天子有渝此盟神明是殛俾墜其師無克祚國/○劉攽曰注凡我同盟之後案文當云同盟之人既盟)
(之後此盟書常/文也誤脫四字)會故冀州牧韓馥懷挾逆謀欲專權埶
絶臣軍糧不得踵係至使猾虜肆毒害及一門尊卑大
小同日幷戮鳥獸之情猶知號呼(禮記曰凡生天地之/間者有血氣之屬必)
(有知有知之屬莫不知愛其類今是夫鳥獸則失喪其/羣匹越月踰時焉則必反巡過其故鄉翔回馬鳴號焉)
(蹢躅焉踟蹰焉然後乃能去之小者至於/燕爵猶有啁噍之頃焉然後乃能去之)臣所以蕩然
忘哀貎無隱戚者(隱憂/也)誠以忠孝之節道不兩立顧私
懷己不能全功斯亦愚臣破家徇國之二驗也又黄巾
十萬焚燒青兗黑山張楊蹈藉冀域臣乃旋師奉辭伐
畔金鼓未震狡敵知亡故韓馥懷懼謝咎歸土張楊黑
山同時乞降臣時輙承制竊比竇融以議郎曹操權領
兗州牧(竇融行西河五郡大將軍/事以梁綂為武威太守)會公孫瓚師旅南馳
陸掠北境臣即星駕席卷與瓚交鋒假天之威毎戰輙
克臣備公族子弟生長京輦頗聞爼豆不習干戈加自
乃祖先臣以來世作輔弼咸以文徳盡忠得免罪戾臣
非與瓚角戎馬之埶争戰陳之功者也誠以賊臣不誅
春秋所貶(公羊傳曰趙盾弑其君夷臯弑者趙穿也曷/為加之趙盾不討賊也趙盾曰天乎予無辜)
(史曰爾為仁為義人弑爾君/而復國不討賊非弑如何)茍云利國專之不疑(左傳/曰茍)
(利社稷專/之可也)故冒踐霜雪不憚劬勤實庶一㨗之福以立
終身之功社稷未定臣誠耻之太僕趙岐衘命來征宣
明陛下含𢎞之施蠲除細故與下更新奉詔之日引師
南轅(左傳曰令尹南轅反/斾杜預曰回軍南向)是臣畏怖天威不敢怠慢之
三驗也又臣所上將校率皆清英宿徳令名顯達登鋒
履刃死者過半勤恪之功不見書列而州郡牧守競盜
聲名懷持二端優游顧望皆列土錫圭跨州連郡是以
逺近狐疑議論紛錯者也臣聞守文之世徳高者位尊
倉卒之時功多者賞厚陛下播越非所洛邑乏祀海内
傷心志士憤惋是以忠臣肝腦塗地肌膚横分而無悔
心者義之所感故也今賞加無勞以擕有徳(擕離/也)杜黜
忠功以疑衆望斯豈腹心之逺圖将乃䜛慝之邪說使
之然也臣爵為通侯位二千石殊恩厚徳臣既叨之豈
敢闚覬重禮以希彤弓玈矢之命哉(左氏傳曰王命尹/氏策晉文公為侯)
(伯賜之大路之服彤弓一/彤矢百玈弓十玈矢千)誠傷偏裨列校勤不見紀盡
忠為國飜成重愆斯蒙恬所以悲號於邊獄(史記曰胡/亥遣使者)
(殺蒙恬恬不肯死使者即以屬吏繫於陽周恬喟然太/息曰恬罪當死矣起臨洮屬之遼東城萬餘里此其中)
(不能無絶地脉此乃恬/之罪也遂吞藥自殺)白起歔欷於杜郵也(史記曰秦/王免白起)
(為士伍遷之隂宻白起既行出咸陽西門/十里至杜郵秦王乃使使者賜之劒自裁)太傅日磾位
為師保任配東征而耗亂王命(三輔決錄注曰馬日磾/字翁叔馬融之族子少)
(傳融業以才學進歴位九卿遂登台輔獻帝春秋曰日/磾假節東征循撫州郡術在夀春不肅王命侮慢日磾)
(借節觀之因奪不還從術求去而/術不遣既以失節屈辱憂恚而死)寵任非所凡所舉用
皆衆所捐棄而容納其策以為謀主令臣骨肉兄弟還
為讎敵交鋒接刃搆難滋甚臣雖欲釋甲投戈事不得
已誠恐陛下日月之明有所不照四聰之聽有所不聞
乞下臣章咨之羣賢使三槐九棘議臣罪戾(周官曰三/槐三公位)
(焉左九棘孤卿大夫位焉右九棘公侯伯子男位焉鄭/𤣥注曰槐之言懷也言懷來人於此欲與謀也樹棘以)
(為位者取其赤心而外/刺象以赤心有刺也)若以臣今行權為釁則桓文當
有誅絶之刑(齊桓晉文時周室弱諸侯不朝桓/文權行征伐率諸侯以朝天子)若以衆
不討賊為賢則趙盾可無書弑之貶矣臣雖小人志守
一介若使得申明本心不愧先帝則伏首歐刀褰衣就
鑊臣之願也惟陛下垂尸鳩之平(尸鳩鴶鵴也詩國風/曰尸鳩在桑其子七)
(兮淑人君子其儀一兮毛萇注曰尸鳩之養其子旦從/上下暮從下上平均如一言善人君子執義亦如此)
絶邪謟之論無令愚臣結恨三泉(三者數之小終言深/也前書曰下錮三泉)
於是以紹為太尉封鄴侯(獻帝春秋曰使將作大匠孔/融持節之鄴拜太尉紹為大)
(將軍改/封鄴侯)時曹操自為大將軍紹耻為之下(太尉位在大/將軍上初武)
(帝以衛青征伐有功以為大將軍欲尊寵之故置大司/馬官號以冠之其後霍光王鳯等皆然明帝以弟東平)
(王蒼有賢材以為驃騎大將軍以王故位公上和帝以/舅竇憲征匈奴還遷大將軍在公上以勲戚者不拘常)
(例/焉)偽表辭不受操大懼乃讓位於紹二年使將作大匠
孔融持節拜紹大將軍錫弓矢節鉞虎賁百人(禮含文/嘉曰九)
(錫一曰車馬二曰衣服三曰樂器四曰朱户五曰納陛/六曰虎賁之士百人七曰斧鉞八曰弓矢九曰秬鬯春)
(秋元命苞曰賜虎賁得/專征伐賜斧鉞得誅也)兼督冀青幽幷四州然後受之
紹毎得詔書患有不便於己乃欲移天子自近使說操
以許下埤(埤亦下/也音婢)溼洛陽殘破宜徙都甄城(甄音絹○/劉攽曰案)
(文溼字當/屬上句)以就全實操拒之田豐說紹曰徙都之計既
不克從宜早圖許奉迎天子動託詔令響號海内此筭
之上者不爾終為人所禽雖悔無益也紹不從四年春
擊公孫瓚遂定幽土事在瓚傳紹既幷四州之地衆數
十萬而驕心轉盛貢御稀簡主簿耿包宻白紹曰赤徳
衰盡袁為黄𦙍宜順天意(獻帝春秋曰袁舜後黄/應代赤故包有此言)以從
民心紹以包白事示軍府僚屬議者以包妖妄宜誅紹
知衆情未同不得已乃殺包以弭其迹於是簡精兵十
萬騎萬匹欲出攻許以審配逢紀統軍事田豐荀諶及
南陽許攸為謀主顏良文醜為將帥沮授進說曰近討
公孫師出歴年百姓疲敝倉庫無積賦役方殷此國之
深憂也宜先遣使獻㨗天子務農逸人若不得通乃表
曹操隔我王路然後進屯黎陽漸營河南益作舟舩繕
脩器械分遣精騎抄其邊鄙令彼不得安我取其逸如
此可坐定也郭圖審配曰兵書之法十圍五攻敵則能
戰(十倍則圍之/五倍則攻之)今以明公之神武連河朔之强衆以伐
曹操兵埶譬若覆手(前書陸賈謂南越王曰越/殺王降漢如反覆手耳)今不時
取後難圖也授曰蓋救亂誅㬥謂之義兵恃衆憑强謂
之驕兵義者無敵驕者先滅(前書魏相上書曰救亂誅/㬥謂之義兵兵義者王敵)
(加於已不得已而起者謂之應兵兵應者勝争恨小故/不勝忿怒者謂之忿兵兵忿者敗利人土地貨寳者謂)
(之貪兵兵貪者破恃國家之大矜人庶之衆欲見威/於敵者謂之驕兵兵驕者滅此非但人事乃天道也)曹
操奉迎天子建宫許都今舉師南向於義則違且廟勝
之策不在彊弱(淮南子曰運籌於廟堂/之中決勝乎千里之外)曹操法令既行
士卒精練非公孫瓚坐受圍者也今棄萬安之術而興
無名之師(前書曰新城三老說高祖曰順徳者昌逆徳/者亡兵出無名事故不成音義曰有名伐有)
(罪/也)竊為公懼之圖等曰武王伐紂不為不義况兵加曹
操而云無名且公師徒精勇将士思奮而不及時早定
大業所謂天與不取反受其咎(史記范蠡謂句踐曰/天與不取反受其咎)此
越之所以霸吳之所以滅也監軍之計在於持牢而非
見時知幾之變也紹納圖言圖等因是譖沮授曰授監
統内外威震三軍若其浸盛何以制之夫臣與主同者
亡此黄石之所忌也(臣與主同者權在於主也主與臣/同者權在臣也黄石者即張良於)
(下邳圯上所得者三畧也圯音以之反○劉攽曰注案/文但當云臣與主同者權在臣也誤出於主也主與臣)
(同者權/在十字)且御衆於外不宜知内(淮南子曰國不可從/外理軍不可從中御)紹
乃分授所綂為三都督使授及郭圖淳于瓊各典一軍
未及行五年左將軍劉備殺徐州刺史車胄據沛以背
曹操操懼乃自将征備田豐說紹曰與公争天下者曹
操也操今東擊劉備兵連未可卒解今舉軍而襲其後
可一往而定兵以幾動斯其時也紹辭以子疾未得行
豐舉杖擊地曰嗟乎事去矣夫遭難遇之幾而以嬰兒
疾失其㑹惜哉紹聞而怒之從此遂疏焉曹操畏紹過
河乃急擊備遂破之備奔紹紹於是進軍攻許田豐以
既失前幾不宜便行諫紹曰曹操既破劉備則許下非
復空虛且操善用兵變化無方衆雖少未可輕也今不
如久持之将軍據山河之固擁四州之衆外結英雄内
修農戰然後簡其精銳分為竒兵(孫子兵法曰凡戰者/以正合以竒勝也注)
(云正者當敵竒/者擊其不備)乗虛迭出以擾河南救右則擊其左救
左則擊其右使敵疲於奔命人不得安業我未勞而彼
已困不及三年可坐剋也今釋廟勝之策而决成敗於
一戰若不如志悔無及也紹不從豐强諫忤紹紹以為
沮衆遂械繫之乃先宣檄曰蓋聞明主圖危以制變忠
臣慮難以立權曩者强秦弱主趙高執柄專制朝命威
福由己終有望夷之禍汙辱至今(始皇崩胡亥立趙髙/為丞相胡亥夢白虎)
(齧其左驂馬殺之心不樂問占夢卜涇水為崇胡亥乃/齋望夷宫趙髙令其壻閻樂逼胡亥使自殺張華云望)
(夷之宫在長陵西北長平觀東臨/涇水作之以望北夷事見史記)及臻吕后禄產專政
擅斷萬機決事禁省下陵上替海内寒心於是綘侯朱
虛興威奮怒誅夷逆暴尊立太宗故能道化興隆光明
融顯此則大臣立權之明表也(吕后專制以兄子禄為/趙王上将軍產為梁王)
(相國各領南北軍吕后崩欲為亂綘侯周勃朱虛侯劉/章等共誅之立文帝廟稱太宗左傳閔子馬曰下陵上)
(替能無/亂乎)司空曹操祖父騰故中常侍與左悺徐璜並作
妖孽饕餮放横傷化虐人(貪財為饕貪食為/餮悺音烏板反)父嵩乞匄
攜養(續漢志曰嵩字巨髙靈帝時賣官嵩以貨得拜大/司農大鴻臚代崔烈為太尉魏志曰嵩騰養子莫)
(能審其生出本末曹瞞傳及郭頒代語並云嵩夏侯氏/子惇之叔父魏太祖於惇為從父兄弟也匄亦乞也)
因臧買位輿金輦寶輸貨權門竊盜鼎司傾覆重器操
姦閹遺醜本無令徳僄狡鋒俠好亂樂禍(方言曰僄輕/也魏志曰操)
(少機警有權數而任俠放蕩不修行業鋒俠言其/如鋒之利也僄音方妙反或作剽劫財物也音同)幕府
董綂鷹揚埽夷凶逆(謂紹誅諸閹人/無少長皆斬之)續遇董卓侵官暴
國(左傳侵/官冐也)於是提劍揮鼓發命東夏廣羅英雄棄瑕錄
用故遂與操參咨策略謂其鷹犬之才爪牙可任至乃
愚佻短慮輕進易退傷夷折衂數喪師徒(字書曰佻輕/也魏志曰操)
(引兵西将據成臯到滎陽汴水過卓將徐榮戰不利士/卒死傷多操為流矢所中所乘馬被創曹洪以馬與操)
(得夜遁又為/呂布所敗)幕府輙復分兵命銳修完補輯表行東郡
太守兗州刺史被以虎文(續漢志曰虎賁将冠鶡冠虎/文單衣襄邑嵗獻織成虎文)
(衣/)授以偏帥奨就威柄冀獲秦師一克之報(秦穆公使/孟明視西)
(乞術白乙丙伐鄭晉襄公敗諸殽執孟明等文嬴請而/舍之歸於秦穆公復用孟明伐晉晉人不敢出封殽尸)
(而還事/見左傳)而遂乗資䟦扈肆行酷烈割剝元元殘賢害善
(太公金匱曰天道無親常與善人今海/内陸沈於殷久矣何乃急於元元哉)故九江太守邊
讓英才儁逸以直言正色論不阿諂身被梟懸之戮妻
孥受灰滅之咎自是士林憤痛人怨天怒一夫奮臂舉
州同聲故躬破於徐方地奪於呂布(魏志曰陶謙為徐/州牧操初征之下)
(十餘城後復征謙收五城遂畧地至東海還過郯會張/邈與陳宫畔迎呂布郡縣皆應布西屯濮陽而操攻之)
(布出兵戰操兵奔陳亂馳突火出墜馬燒/左手掌司馬樓異扶操上馬遂得引去)彷徨東裔蹈
據無所幕府惟强幹弱枝之義且不登畔人之黨(强幹/弱枝)
(解見班固傳左傳宋大夫魚石等以宋彭城畔屬楚經/書宋彭城傳曰非宋地追書也且不登畔人也杜預注)
(曰登/成也)故復援旍擐甲席卷赴征金鼓響震布衆破沮(左/傳)
(曰擐甲執兵杜預注曰擐貫也前書揚雄曰雲徹席卷/後無餘災魏志曰操襲定陶未拔會布至擊破之布將)
(薛蘭李封屯鉅野操攻之布救蘭敗布走布復與陳宫/將萬餘人來戰操時兵少設伏縱竒兵擊大破之布夜)
(走東奔/劉備)拯其死亡之患復其方伯之任是則幕府無徳
於兗土而有大造於操也(左傳使呂相絶秦曰秦師克/還無害則是我有大造於西)
(也杜預注/曰造成也)會後鑾駕東反羣虜亂政時冀州方有北鄙
之警匪遑離局(北鄙之儆謂公孫瓚攻紹也左傳曰/局部也杜預注曰逺其部曲為離局)故
使從事中郎徐勲就發遣操使繕修郊廟翼衛幼主而
便放志專行威劫省禁卑侮王僚敗法亂紀坐召三臺
專制朝政(晉書曰漢官尚書為中臺御史/為憲臺謁者為外臺是謂三臺)爵賞由心刑
戮在口所愛光五宗所怨滅三族(五宗謂上至髙祖下/及孫三族謂父族母)
(族妻/族)羣談者受顯誅腹議者䝉隱戮(大農顏異與張湯/有隙人告異湯推)
(異與客言詔令下有不便者異不言微反唇湯遂/奏異九卿見令不便不入言而腹非論死見前書)道路
以目百辟鉗口(國語曰厲王虐國人謗王召公告王曰/人不堪命矣王怒得衛巫使監謗以告)
(則殺之國人莫敢言道路以目周書曰賢哲鉗口小人/鼓舌何休注公羊傳曰鉗以木銜其口也鉗或作拑音)
(渠亷/反)尚書記期會公卿充員品而已(前書賈誼曰大臣/特以簿書不報期)
(會之間以/為大故)故太尉楊彪歴典二司元綱極位(續漢書曰/彪代董卓)
(為司空又代黄琬為司徒時袁術僣亂操託彪/與術婚姻誣以欲圖廢置奏收下獄劾以大逆)操因睚
眦被以非罪篣楚幷兼五毒俱至(獻帝春秋曰收彪下/獄考實遂以策罷)
觸情放慝不顧憲章又議郎趙彥忠諫直言議有可納
故聖朝含聽改容加錫操欲迷奪時明杜絶言路擅收
立殺不俟報聞又梁孝王先帝母弟墳陵尊顯松柏桑
梓猶宜恭肅操率將吏士親臨發掘破棺裸尸掠取金
寶至令聖朝流涕士民傷懷(前書曰孝文皇帝竇皇/后生孝景帝梁孝王武)又
署發丘中郎將摸金校尉所過毁突無骸不露身處三
公之官而行桀虜之態汙國虐民毒施人鬼加其細政
苛慘科防互設矰繳充蹊阬穽塞路舉手挂網羅動足
蹈機塪是以兗豫有無聊之人帝都有呼嗟之怨(管子/曰天)
(下無道人在爵位/者皆不自聊生)歴觀古今書籍所載貪殘虐烈無道
之臣於操為甚幕府方詰外姦未及整訓加意含覆冀
可彌縫(左傳曰彌縫敝邑杜/預注曰彌縫猶補合)而操豺狼野心潜包禍謀
(左傳曰楚司馬子良生子越椒令尹子文曰必殺之是/子也熊虎之状而豺狼之聲弗殺必滅若敖氏諺曰狼)
(子野心是乃狼/也其可畜乎)乃欲橈折棟梁孤弱漢室(周易棟橈之/凶不可有以)
(輔/也)除忠害善專為梟雄往歲伐鼓北征討公孫瓚强禦
桀逆拒圍一年操因其未破隂交書命欲託助王師以
見掩襲故引兵造河方舟北濟會行人發露瓚亦梟夷
故使鋒芒挫縮厥圖不果屯據敖倉阻河為固(獻帝春/秋曰操)
(引軍造河託言助紹實圖襲鄴以為瓚援/會瓚破滅紹亦覺之以軍退屯守敖倉)乃欲運螳蜋
之斧禦隆車之隧(韓詩外傳曰齊荘公獵有螳蜋舉足/將持其輪問其御曰此何蟲對曰此)
(螳蜋也此蟲知進而不知退不量其力而輕就敵公曰/此為天下勇士矣廻車避之勇士歸馬亦見淮南子又)
(荘子曰螳蜋怒臂以當車轍/不知其不勝任也隧道也)幕府奉漢威靈折衝宇宙
長㦸百萬胡騎千羣奮中黄育獲之士(尸子曰黄伯曰/我左執太行之)
(獶右執彫虎唯象未試史記范睢說秦昭王烏獲任鄙/之力慶忌夏育之勇也○劉攽曰注尸子曰黄伯曰案)
(文少一/中字)騁良弓勁弩之埶(文子曰狡兔得而獵犬烹髙/鳥盡而良弓藏史記蘇秦說)
(韓王曰天下之强/弓勁弩皆從韓出)幷州越太行(紹甥髙幹為幷州刺史/故言越太行山而來助)
青州渉濟漯(紹長子譚為青州刺史濟漯二/水名在今齊州界漯音他合反)大軍汎黄
河以角其前荆州下宛葉而掎其後(賈逵注國語曰從/後牽曰掎音居蟻)
(反左傳曰晉人角之諸戎掎之是也/荆州謂劉表也與紹交故云下宛葉)雷震虎歩並集虜
廷若舉炎火以焚飛蓬(楚詞曰離憂患而乃/寤若縱火於秋蓬)覆滄海而
注熛炭(黄石公三畧曰夫以義而討不/義若决河而沈熒火其剋必也)有何不消滅者
哉當今漢道陵遲綱㢮網絶操以精兵七百圍守宫闕
外稱陪衛内以拘質懼簒逆之禍因斯而作乃忠臣肝
膽塗地之秋烈士立功之會也可不朂哉(據陳琳集此/檄陳琳之詞)
(也魏志曰琳字孔璋廣陵人避難冀州袁紹使典文章/紹敗歸太祖太祖謂曰卿昔為本初移書但可罪狀孤)
(而已惡惡止其身何乃上及父祖邪琳謝罪太祖愛/其才而不咎也流俗本此下有陳琳之辭者非也)乃
先遣顏良攻曹操别將劉延於白馬(白馬縣屬東郡今/滑州縣也故城在)
(今縣/東)紹自引兵至黎陽沮授臨行會其宗族散資財以
與之曰埶存則威無不加埶亡則不保一身哀哉其弟
宗曰曹操士馬不敵君何懼焉授曰以曹兗州之明略
又挾天子以為資我雖剋伯珪衆實疲敝而主驕將忲
軍之破敗在此舉矣揚雄有言六國蚩蚩為嬴弱姬今
之謂乎(法言之文也嬴秦姓也姬周姓方言蚩悖/也六國悖惑侵弱周室遂為秦所倂也)曹操
遂救劉延擊顏良斬之(蜀志曰曹公使張遼及關羽為/先鋒羽望見良麾盖策馬刺良)
(萬衆之中斬其首還諸/將莫能當遂解白馬圍)紹乃度河壁延津南(酈元水經/注曰漢孝)
(文時河決酸棗東潰金堤大發卒塞之武帝作瓠子之/歌皆謂此口也又東北謂之延津杜預注左傳陳留酸)
(棗縣北/有延津)沮授臨舩歎曰上盈其志下務其功悠悠黄河
吾其濟乎遂以疾退紹不許而意恨之復省其所部幷
屬郭圖紹使劉備文醜挑戰曹操又擊破之斬文醜再
戰而禽二将紹軍中大震操還屯官渡(官渡在今鄭州/中牟縣北酈元)
(水經云莨蕩渠經曹公壘北有髙臺謂/之官渡臺在中牟城北俗謂之中牟臺)紹進保陽武(陽/武)
(今鄭/州縣)沮授又說紹曰北兵雖衆而勁果不及南軍南軍
穀少而資儲不如北南幸於急戰北利在緩師宜徐持
久曠以日月紹不從連營稍前漸逼官渡遂合戰操軍
不利(魏志曰連營稍進前依沙塠東西/四十里為屯操亦分營與相當)復還堅壁紹為
高櫓起土山射營中(釋名曰樓櫓者露上無覆屋也今/官度臺北土山猶在臺之東紹舊)
(營遺基/並在焉)皆蒙楯而行(楯今之旁排也揚雄羽獵賦曰蒙/楯負羽獻帝春秋曰紹令軍中各)
(持三尺繩曹操誠禽但當縛之/○劉攽曰注誠案文當作成)操乃發石車擊紹樓皆
破軍中呼曰霹靂車(以其發石聲震烈呼為霹靂/即今之抛車也抛音普孝反)紹為
地道欲襲操操輒於内為長壍以拒之又遣竒兵襲紹
運車大破之盡焚其穀食相持百餘日河南人疲困多
畔應紹紹遣淳于瓊等將兵萬餘人北迎糧運沮授說
紹可遣蔣竒别為支軍於表以絶曹操之鈔(以支軍為/瓊等表援)
紹不從許攸進曰曹操兵少而悉師拒我許下餘守埶
必空弱若分遣輕軍星行掩襲許拔則操為成禽(○劉/攽曰)
(案文為成不須/並出盖多為字)如其未潰可令首尾奔命破之必也紹
又不能用會攸家犯法審配收繫之攸不得志遂奔曹
操而說使襲取淳于瓊等瓊等時宿在烏巢(烏巢地名/在滑州酸)
(棗城/東)去紹軍四十里操自将歩騎五千人夜往攻破瓊
等悉斬之(曹瞞傳曰公聞許攸來跣出迎之攸勸公襲/瓊等公大喜乃選精銳歩騎皆執袁軍旗幟)
(銜枚縛馬口夜從間道出人把束薪所歴道問者語之/曰袁公恐曹操鈔掠後軍還兵以益備問者信以為然)
(既至圍屯大放火營中驚亂大破之盡燔其粮穀寶貨/斬督將睢元進等割得將軍淳于仲簡鼻殺士卒千餘)
(人皆取鼻牛馬割唇舌/以示紹軍将士皆惶懼)初紹聞操擊瓊謂長子譚曰就
操破瓊吾拔其營彼固無所歸矣乃使高覽張郃等攻
操營不下(魏志曰張郃字雋文河間鄚人也郃說紹曰/曹公精兵徃必破瓊等則事去矣郭圓曰郃)
(計非也不如攻其本營郃曰曹公營固攻之必不拔若/瓊等見禽吾屬盡為虜矣紹但遣輕騎救瓊而以重兵)
(攻太祖營不能下太祖果破瓊等紹軍/潰圖慙又更譛郃快軍敗郃懼歸太祖)二将聞瓊等敗
遂奔操於是紹軍驚擾大潰紹與譚等幅巾乗馬與八
百騎度河至黎陽北岸入其將軍蔣義渠營至帳下把
其手曰孤以首領相付矣義渠避帳而處之使宣令焉
衆聞紹在稍復集餘衆偽降曹操盡阬之前後所殺八
萬人沮授為操軍所執乃大呼曰授不降也為所執耳
操見授謂曰分野殊異遂用圯絶不圖今日乃相得也
授對曰冀州失策自取奔北授知力俱困宜其見禽操
曰本初無謀不相用計今喪亂過紀國家未定(十二年/曰紀)
方當與君圖之授曰叔父母弟懸命袁氏若蒙公靈速
死為福操歎曰孤早相得天下不足慮也遂赦而厚遇
焉授尋謀歸袁氏乃誅之紹外寛雅有局度憂喜不形
於色而性矜愎自高(愎音平/逼反)短於從善故至於敗及軍
還或謂田豐曰君必見重豐曰公貎寛而内忌不亮吾
忠而吾數以至言迕之若勝而喜必能赦我戰敗而怨
内忌將發若軍出有利當蒙全耳今既敗矣吾不望生
紹還曰吾不用田豐言果為所笑遂殺之(先賢行状曰/紹謂逢紀曰)
(冀州人聞吾軍敗皆當念吾唯田别駕前諫止吾與衆/不同吾亦慙之紀復曰豐聞将軍之退拍手大笑喜其)
(言之中也紹於是有害豐之意𥘉太祖聞豐不從戎喜/曰紹必敗矣及紹奔遁復曰向使紹用其别駕計尚未)
(可知/也)官渡之敗審配二子為曹操所禽孟岱與配有隙
因蔣竒言於紹曰配在位專政族大兵强且二子在南
必懷反畔郭圖辛評亦為然紹遂以岱為監軍代配守
鄴䕶軍逢紀與配不睦(英雄記曰審配任用與紀不睦/辛評郭圖皆比於譚評辛昆兄)
(也見/魏志)紹以問之紀對曰配天性烈直毎所言行慕古人
之節不以二子在南為不義也公勿疑之紹曰君不惡
之邪紀曰先所争者私情今所陳者國事紹曰善乃不
廢配配由是更協冀州城邑多畔紹復擊定之自軍敗
後發病七年夏薨(魏志曰紹自軍破後發病歐血死獻/帝春秋曰紹為人政寛百姓德之河)
(北士女莫不傷怨市巷揮淚如或喪親典論曰袁紹妻/劉氏性酷妒紹死僵尸未殯寵妾五人盡殺之為死者)
(有知當復見紹於地下乃髠頭墨靣/以毁其形尚又為盡殺死者之家)未及定嗣逢紀審
配宿以驕侈為譚所病辛評郭圖皆比於譚而與配紀
有隙衆以譚長欲立之配等恐譚立而評等為害遂矯
紹遺命奉尚為嗣
　
　
　
　
　
　
　後漢書卷一百四上
　後漢書卷一百四上考證
袁紹傳紹壮徤好交結大将軍梁冀以下莫不善之○
　何焯曰此指其父成衍紹字
今不早圖必為所制其新至疲勞襲之可禽也○何焯
　校本其字上増一及字
将作大匠吳循○魏志作吳脩
在於持牢○諸本皆作在於将軍(臣良裘/)按三國志注
　中載獻帝傳作監軍之計在於持牢將軍二字傳寫
　之誤矣今改
父嵩乞匄攜養注曹瞞傳及郭頒代語並云嵩夏侯氏
　子惇之叔父魏太祖於惇為從父兄弟也○何焯曰
　惇淵之子皆與魏室締姻有以知曹瞞傳及郭頒代
　語之妄
　
　
　後漢書卷一百四上考證
