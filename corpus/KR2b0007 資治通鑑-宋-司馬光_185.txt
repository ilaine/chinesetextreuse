
　資治通鑑卷一百八十四　宋　司馬光　撰
　　　　　　　　　　　　　　胡三省　音註
　隋紀八(起彊圉赤奮若/六月不滿一年)
　　恭皇帝下
義寧元年六月己卯李建成等至晉陽　劉文静勸李
淵與突厥相結(厥九勿翻武考異曰創業注突厥去覘/人來報文  入賀帝曰且勿相賀當為)
(諸君召而使之即自手與突厥書葢温大/雅欲歸功高祖耳今從唐書劉文静傳)資其士馬以
益兵勢淵從之自為手啓卑辭厚禮遺始畢可汗(遺于/季翻)
(可從刋入聲汗音寒為考異曰創業注云仍命封題署/云名啓所司請改啓  書帝不許按太宗云太上皇稱)
(臣於突厥葢謂此時/但温大雅諱之耳)云欲大舉義兵逺迎主上復與突
厥和親如開皇之時若能與我俱南願勿侵暴百姓若
但和親坐受寶貨亦唯可汗所擇始畢得啓謂其大臣
曰隋主為人我所知也若迎以來必害唐公而擊我無
疑矣茍唐公自為天子我當不避盛暑以兵馬助之即
命以此意為復書使者七日而返將佐皆喜請從突厥
之言(使疏吏翻將/即亮翻下同)淵不可裴寂劉文静皆曰今義兵雖
集而戎馬殊乏胡兵非所須(須者意/所欲也)而馬不可失若復
稽回(復扶/又翻)恐其有悔淵曰諸君宜更思其次寂等乃請
尊天子為太上皇立代王為帝以安隋室移檄郡縣改
易旗幟雜用絳白以示突厥(隋色尚赤今用絳而雜之/以白示若不純於隋幟昌)
(志翻厥/九勿翻)淵曰此可謂掩耳盗鍾(此鄙語也言盜鍾者惡/鍾聲之聞而掩耳盜之)
(此可以自欺而/不可以欺人也)然逼於時事不得不爾乃許之遣使以
此議告突厥(使疏吏翻/厥九勿翻)西河郡不從淵命甲申淵使建
成世民將兵擊西河(將即亮翻又音如字領也率考異/曰創業注云命大郎二郎  衆討)
(西河高祖太宗實錄但云命太宗徇西河葢史官没建/成之名耳唐殷嶠傳從隱太子攻西河今從創業注)
命太原令太原温大有與之偕行(隋志太原縣舊曰晉/陽開皇十年分置太)
(原縣而改後齊所置龍山縣為晉/陽縣二縣並帶太原郡令力正翻)曰吾兒年少(少詩/照翻)以
卿參謀軍事事之成敗當以此行卜之時軍士新集咸
未閲習建成世民與之同甘苦遇敵則以身先之(先悉/薦翻)
近道菜果非買不食軍士有竊之者輙求其主償之亦
不詰竊者(詰去/吉翻)軍士及民皆感悦至西河城下民有欲
入城者皆聽其入郡丞髙徳儒閉城拒守己丑攻㧞之
執徳儒至軍門世民數之曰汝指野鳥為鸞以欺人主
取髙官(事見一百八十二卷大業十/一年數所具翻又所主翻)吾興義兵正為誅
佞人耳(為于/偽翻)遂斬之自餘不戮一人秋毫無犯各尉撫
使復業(尉與/慰同)逺近聞之大悦(義師初起而人心如/此固可以取天下矣)建成
等引兵還晉陽往返凡九日(還從宣翻/又音如字)淵喜曰以此行
兵雖橫行天下可也(言世民行兵/有紀律也)遂定入關之計淵開
倉以賑貧民(賑津/忍翻)應募者日益多淵命為三軍分左右
通謂之義士裴寂等上淵號為大將軍(上時/掌翻)癸巳建大
將軍府以寂為長史(長知/兩翻)劉文靜為司馬唐儉及前長
安尉温大雅為記室大雅仍與弟大有共掌機密武士
彠為鎧曹劉政㑹及武城崔善為太原張道源為戸曹
晉陽長上邽姜謩為司功參軍太谷長殷開山為府掾
(此唐公開大將軍府署置官属參用隋親王府大將軍/府州郡官屬之制也隋制唯親王有掾有属有記室大)
(將軍府有鎧曹州郡有户曹皆行參軍也煬帝改州為/郡郡置諸司書佐而書佐即參軍之職行書佐即行參)
(軍之職也隋志武城縣屬清河郡上邽縣帶天水郡太/谷縣屬太原郡舊曰陽邑開皇十八年改名彠一虢翻)
(鎧可亥翻謩與謨同/長知兩翻掾以絹翻)長孫順徳劉𢎞基竇琮及鷹揚郎
將髙平王長諧天水姜寶誼陽屯為左右統軍(髙平縣/後魏置)
(髙平郡隋已改為平髙縣煬帝改秦州為天水郡/因古郡名也統軍後魏所置將即亮翻統他綜翻)自餘
文武隨才授任又以世子建成為隴西公左領軍大都
督左三統軍𨽻焉世民為敦煌公(敦大/門翻)右領軍大都督
右三統軍𨽻焉各置官屬以柴紹為右領軍府長史(此/左)
(右領軍以總領左右軍而名非取/隋十二衛左右領軍之職而名也)諮議譙人劉贍領西
河通守(此大將軍府諮議參軍也譙縣/屬譙郡贍而艶翻守式又翻)道源名河開山
名嶠皆以字行開山不害之孫也(殷不害以孝行/聞於陳隋之間)　李
密復帥衆向東都(復扶又翻下/同帥讀曰率)丙申大戰于平樂園(此/葢)
(即漢魏平樂觀之地為園也然漢魏平樂觀在洛城/西隋既遷營新都則平樂圉當在都城東樂音洛)密
左騎右步(騎竒/寄翻)中列彊弩鳴千鼓以衝之東都兵大敗
密復取回洛倉　突厥遣其柱國康鞘利等(厥九勿翻/鞘所交翻)
送馬千匹詣李淵為互市許發兵送淵入關多少隨所
欲(少詩沼/翻下同)丁酉淵引見康鞘利等受可汗書禮容盡恭
(可從刋入/聲汗音寒)贈遺康鞘利等甚厚擇其馬之善者止市其
半義士請以私錢市其餘淵曰虜饒馬而貪利其來將
不已恐汝不能市也吾所以少取者示貧且不以為急
故也當為汝貰之(為于偽翻貰/時制翻賒也)不足為汝費乙巳靈壽
賊帥郗士陵(隋志靈壽縣屬恒山郡/帥所類翻郗丑之翻)帥衆數千降於淵
淵以為鎮東將軍燕郡公(帥讀曰率降户/江翻燕因肩翻)仍置鎮東府
補僚屬以招撫山東郡縣己巳康鞘利北還淵命劉文
靜使於突厥以請兵(使疏吏/翻下同)私謂文靜曰胡騎入中國
生民之大蠧也(騎竒/寄翻)吾所以欲得之者恐劉武周引之
共為邊患又胡馬行牧不費芻粟聊欲藉之以為聲勢
耳數百人之外無所用之(觀唐公之言豈若肅代/及石晉之君所為哉)　秋
七月煬帝遣江都通守王世充將江淮勁卒將軍王隆
帥卭黃蠻(按唐書卭部有烏蠻白蠻又謂羣蠻種類多/不可記意必有黃蠻也守式又翻下同充將)
(即亮翻又音如字領也帥/讀曰率下同卭渠容翻)河北大使太常少卿韋霽河
南大使虎牙郎將王辯等(二人葢皆討捕大使也使疏/吏翻少始照翻將即亮翻下)
(同/)各帥所領同赴東都相知討李密(帥讀曰率月考異/曰雜記四  世充)
(帥淮南兵萬人援東都世充行至彭城懼密衆之盛自/以兵少不敵乃間行自黎陽濟河而至七月世充帥留)
(守兵二萬擊密無功/今從畧記蒲山公傳)霽世康之子也(韋世康開皇四/大總管之一)
壬子李淵以子元吉為太原太守留守晉陽宫後事悉
以委之(守式/又翻)癸丑淵帥甲士三萬發晉陽立軍門誓衆
并移檄郡縣諭以尊立代王之意西突厥阿史那大奈
亦帥其衆以從(大業八年分大奈之衆居樓煩故今亦/從淵帥讀曰率厥九勿翻從才用翻)
甲寅遣通議大夫張綸將兵徇稽胡(稽胡部落/居邠石間)丙辰淵
至西河慰勞吏民(勞力/到翻)賑贍窮乏民年七十以上皆除
散官(朝議等八郎武騎等八尉皆散官/也賑津忍翻贍而艶翻散悉亶翻)其餘豪俊隨才
授任口詢功能手注官秩一日除千餘人受官皆不取
告身(唐志補官者皆給以符謂/之告身猶今言付身也)各分淵所書官名而去
淵入雀䑕谷壬戍軍賈胡堡(賈胡堡在霍邑西北括地/志汾州靈石縣有賈胡堡)
(賈咅/古)去霍邑五十餘里代王侑遣虎牙郎將宋老生帥
精兵二萬屯霍邑(將即/亮翻)左武侯大將軍屈突通屯河東
以拒淵(屈區/勿翻)㑹積雨淵不得進遣府佐沈叔安等將羸
兵還太原更運一月糧(將如字即良翻羸倫為/翻還從宣翻又音如字)乙丑張
綸克離石殺太守楊子崇(煬帝改石州/為離石郡)劉文靜至突厥
見始畢可汗請兵且與之約(厥九勿翻可從刋入聲汗/音寒  考異曰唐劉文靜)
(傳曰始畢曰唐公起事今欲何為文靜曰皇帝廢冡嫡/傳位後主致斯禍亂唐公國之懿戚不忍坐觀成敗故)
(起義軍欲黜不當立者創業起居注先已再/遣使至突厥不容始畢方有此問今不取)曰若入長
安民衆土地入唐公金玉繒帛歸突厥(繒慈陵翻/厥九勿翻)始畢
大喜丙寅遣其大臣級失特勒先至淵軍告以兵已上
道(上時/掌翻)淵以書招李密(陽考異曰壺關錄云高祖屯壽/  遣右衛將軍張仁則齎書招)
(李密蒲山公傳密答書曰使至辱今月十九日書按長/厯是月己酉朔十九日丁卯不應己巳還至霍邑又發)
(書日不應猶在/壽陽今皆不取)密自恃兵彊欲為盟主使祖君彦復書
曰與兄𣲖流雖異根系本同(唐公出於李虎密出於李/弼是異𣲖也然李弼之先)
(本遼東襄平人李虎祖西凉木隴/西成紀人所謂根系但同姓耳)自唯虚薄為四海英
雄共推盟主(唯當作惟惟思/也詳見審是)所望左提右挈戮力同心
執子嬰於咸陽(以謂/代王)殪商辛於牧野(以謂煬帝/殪於計翻)豈不盛
哉且欲使淵以步騎數千自至河内(煬帝改懐州為河/内郡騎竒寄翻)
面結盟約淵得書笑曰密妄自矜大非折簡可致吾方
有事關中若遽絶之乃是更生一敵不如卑辭推奬以驕
其志使為我塞成臯之道綴東都之兵(塞成臯之道則/江都信使不通)
(綴東都之兵則不得西應長安/折之舌翻為于偽翻塞悉則翻)我得專意西征俟關中
平定據險養威徐觀鷸蚌之勢以收漁人之功未為晚
也(戰國策趙且伐燕蘇代為燕説趙惠王曰今者臣來/過易水蚌方出曝鷸啄其肉蚌合而拑其喙鷸曰今)
(日不雨明日不雨即有蚌脯蚌亦謂鷸曰今日不出明/日不出必見死鷸漁父見而并獲之今燕趙相持臣恐)
(强秦之為漁父也唐公欲使李密與東/都相持而已收漁人之利鷸餘律翻)乃使温大雅復
書曰吾雖庸劣幸承餘緒出為八使(漢順帝遣八使唐/公使山西河東故)
(云然使疏/吏翻下同)入典六屯(隋制六軍十二衛唐/公嘗為將軍故云)顛而不扶通
賢所責所以大㑹義兵和親北狄共匡天下志在尊隋
天生烝民必有司牧當今為牧非子而誰老夫年逾知
命(孔子曰五十/而知天命)願不及此欣戴大弟攀鱗附翼唯弟早
膺圖籙以寧兆民宗盟之長屬籍見容(屬籍宗屬之/籍長知兩翻)復
封於唐斯榮足矣殪商辛於牧野所不忍言執子嬰於
咸陽未敢聞命汾晉左右尚須安輯盟津之㑹未暇卜
期(盟讀/曰孟)密得書甚喜以示將佐曰唐公見推天下不足
定矣(將即/亮翻)自是信使往來不絶雨久不止淵軍中糧乏
劉文靜未返或傳突厥與劉武周乘虚襲晉陽淵召將
佐謀北還(厥九勿翻還從/宣翻又音如字)裴寂等皆曰宋老生屈突通
連兵據險未易猝下(屈居勿翻/易以豉翻)李密雖云連和姦謀難
測突厥貪而無信唯利是視武周事胡者也太原一方
都㑹且義兵家屬在焉不如還救根本更圖後舉李世
民曰今禾菽被野何憂乏糧老生輕躁一戰可擒(被皮/義翻)
(躁則/到翻)李密顧戀倉粟未遑逺略武周與突厥外雖相附
内實相猜武周雖逺利太原豈可近忘馬邑本興大義
奮不顧身以救蒼生當先入咸陽號令天下今遇小敵
遽已班師恐從義之徒一朝解體還守太原一城之地
為賊耳(還從宣翻/又音如字)何以自全李建成亦以為然淵不聽
促令引發世民將復入諫(令力丁翻/復扶又翻)㑹日暮淵已寢世
民不得入號哭於外聲聞帳中(號户刀翻/聞音問)淵召問之世
民曰今兵以義動進戰則克退還則散衆散於前敵乘
於後死亡無日何得不悲淵乃悟曰軍已發奈何世民
曰右軍嚴而未發(嚴裝/也)左軍雖去計亦未逺請自追之
淵笑曰吾之成敗皆在爾知復何言(復扶/又翻)唯爾所為世
民乃與建成夜追左軍復還(復音如字武考異曰創業/注帝集文  官人及大郎)
(二郎等而謂之曰以天賛我應無此勢以人事見機而/發無冇不為借遣吾當突厥武周之地何有不來之理)
(諸公謂云何議者以老生屈突通相去不逺李密譎誑/奸謀難測突厥見利而行武周事胡者也太原一都之)
(㑹義兵家屬在焉愚夫所慮伏聽教㫖唐公顧謂大郎/二郎曰爾軰何如對曰武周位極而志滿突厥少信而)
(貪利外雖相附内實相猜突厥必欲來利太原寧肯近/忘馬邑武周悉其此勢未必同謀同志老生突厥奔競)
(來拒進闕圖南退窮自北還無所入往無所之畏溺先/沈近於斯矣今禾菽被野人馬無憂坐即有糧行即得)
(衆李密戀於倉粟未遑逺畧老生輕躁破之不疑定業/取威在兹一决諸人保家愛命言不可聽雨罷進軍若)
(不殺老生兒等敢以死謝唐公喜曰爾謀得之吾其决/矣三占從二何籍與言懦夫之徒幾敗乃公事耳太宗)
(實錄盡以為太宗之策無建成名葢没之耳據建/成同追左軍則建成意亦不欲還也今從創業注)丙子
太原運糧亦至　武威鷹揚府司馬李軌(煬帝改凉州/為武威郡各)
(郡置鷹揚府有郎將/副郎將長史司馬)家富好任俠(好呼到/翻下同)薛舉作亂於
金城(是年夏四/月薛舉起)軌與同郡曹珍關謹梁碩李贇安修仁
等謀曰(贇於/倫翻)薛舉必來侵暴郡官庸怯勢不能禦吾軰
豈可束手并妻孥為人所虜邪(孥音奴/邪音耶)不若相與并力
拒之保據河右以待天下之變衆皆以為然欲推一人
為主各相讓莫肯當曹珍曰久聞圖䜟李氏當王(䜟楚/譛翻)
今軌在謀中乃天命也遂相與拜軌奉以為主丙辰軌
令修仁集諸胡(令力丁翻安氏凉州豪望世/為民夷所附故使之集諸胡)軌結民間
豪傑共起兵執虎賁郎將謝統師郡丞韋士政(賁音奔/將即亮)
(翻統他/綜翻)軌自稱河西大涼王置官屬並擬開皇故事關
謹等欲盡殺隋官分其家貲軌曰諸人既逼以為主當
禀其號令今興義兵以救生民乃殺人取貨此羣盜耳
將何以濟於是以統師為太僕卿士政為太府卿西突
厥闕度設據㑹寧川(大業八年分闕度設/居㑹寧厥九勿翻)自稱闕可汗
請降於軌(可從刋入聲汗/咅寒降户江翻)　薛舉自稱秦帝(考異曰唐/髙祖實錄)
(武徳元年四月辛卯舉稱尊號按今冬舉敗問禇亮/曰天子有降事否是則已稱尊號也今從唐書舉傳)立
其妻鞠氏為皇后子仁果為皇太子遣仁果將兵圍天
水克之舉自金城徙都之仁果多力善騎射(將即亮翻/騎奇寄翻)
軍中號萬人敵然性貪而好殺嘗獲庾信子立怒其不
降磔於火上稍割以噉軍士(庾信自梁入關有文名史/言薛仁果在兵間不能收)
(禮文藝名義之士卒以敗亡好呼到/翻降户江翻磔陟格翻噉徙濫翻)及克天水悉召富
人倒懸之以醋灌鼻責其金寶舉每戒之曰汝之才略
足以辦事然苛虐無恩終當覆我國家舉遣晉王仁越
將兵趨劍口至河池郡太守蕭瑀拒却之(劒口劒門關/口舉指授仁)
(越使之趨劍口未至而蕭瑀以河池拒之遂退却將/即亮翻下同趨七喻翻又逡須翻瑀咅禹守式又翻)又
遣其將常仲興濟河擊李軌與軌將李贇戰於昌松(隋/志)
(昌松縣屬/武威郡)仲興舉軍敗没軌欲縱遣之贇曰力戰獲俘
復縱以資敵將焉用之不如盡阬之(復扶又翻下/同焉於乾翻)軌曰
天若祚我當擒其主此屬終為我有若其無成留之何
益乃縱之(李軌不殺隋官縱薛舉兵皆有人君之/言其才略不足以濟則徒言無益也)未幾
攻張掖敦煌西平枹罕皆克之(幾居豈翻敦徒/門翻枹咅膚)盡有河
西五郡之地　煬帝詔左禦衛大將軍涿郡留守薛世
雄將燕地精兵三萬討李密(燕因/肩翻)命王世充等諸將皆
受世雄節度所過盜賊隨便誅翦世雄行至河間軍於
七里井(七里井葢其地去/河間七里故名)竇建徳士衆惶懼悉㧞諸城
南遁聲言還入豆子䴚(䴚各/朗翻)世雄以為畏已不復設備
建徳謀還襲之其處去世雄營百四十里建徳帥敢死
士二百八十人先行(帥讀/曰率)令餘衆續發建徳與其士衆
約曰夜至則擊其營已明則降之(降户江/翻下同)未至一里所
天欲明建徳惶惑議降㑹天大霧人咫尺不相辨建徳
喜曰天贊我也(贊助/也)遂突入其營擊之世雄士卒大亂
皆騰栅走世雄不能禁與左右數十騎遁歸涿郡(異考/  曰)
(革命記帝以李密在洛口征遼回日令右翊衛將軍薛/世雄於留鎮兵内簡練精鋭及幽易驍勇討密經過之)
(處若有草竊隨便誅翦仍令王世充等諸軍並取世雄/處分世雄乃自領精兵六萬四月末至河間郡城下作)
(營州縣皆備牛酒軍糧以待薛將軍時建徳以無糧食/兵士先皆分散餘軍不滿千人在武强縣境收麥充食)
(聞世雄兵至河間惶懼無計問一女巫欲走避之如何/巫云不免問欲首如何巫云亦不吉問欲掩其不備擊)
(之如何巫云今夜天未明到大吉卜時日己午卜處去/河間一百四十里建徳簡精兵二百八十人先行餘勒)
(續發建徳與衆决云夜到即打明即降之吉凶之事在/此舉耳遂行去世雄營二里天已屬明又聞吹角聲擬)
(發建徳惶惑欲降須㬰大霧忽起建徳曰此天助我也/遂引兵入營攻之兵遂大亂世雄左右先已裝束擬發)
(世雄遂得上馬奔走仍中數槍傼而獲免幽易之士並/不欲作留鎮兵先無闘意既不知賊多少悉弃甲奔亡)
(遂使山東賊勢轉盛李密先招慰河北州縣多悉從之/世雄慙憤而卒唐竇建徳傳云七月世雄討之建徳帥)
(敢死士千人襲之世雄以數百騎遁去今/從隋薛世雄傳以建徳傳革命記參之)慙恚發病卒
(恚於避翻/卒子恤翻)建徳遂圍河間　八月己卯雨霽庚辰李淵
命軍中曝鎧仗行裝(鎧可/亥翻)辛巳旦東南由山足細道趣
霍邑(趣七喻翻/又逡須翻)淵恐宋老生不出李建成李世民曰老
生勇而無謀以輕騎挑之(挑徒/了翻)理無不出脱其固守則
誣以貳於我彼恐為左右所奏安敢不出淵曰汝測之
善老生不能逆戰賈胡(謂淵屯賈胡堡時老/生不能逆戰賈音古)吾知其無
能為也淵與數百騎先至霍邑城東數里以待步兵使
建成世民將數十騎至城下舉鞭指麾若將圍城之狀
且詬之(騎竒寄翻/詬苦候翻)老生怒引兵三萬自東門南門分道
而出淵使殷開山趣召後軍(趣讀/曰促)後軍至淵欲使軍士
先食而戰世民曰時不可失淵乃與建成陳於城東世
民陳於城南(陳讀曰/陣下同)淵建成戰小却世民與軍頭臨淄
叚志𤣥自南原引兵馳下(新唐志曰武徳元年改鷹揚/郎將曰軍頭葢起兵之初已)
(置軍頭也後又改軍頭為驃騎/將軍隋志臨淄縣屬北海郡)衝老生陳出其背世民
手殺數十人兩刀皆缺流血滿袖灑之復戰淵兵復振
(復扶/又翻)因傳呼曰已獲老生矣老生兵大敗淵兵先趣其
門(趣七/喻翻)門閉老生下馬投塹劉𢎞基就斬之僵尸數里
(塹七艶翻/僵居良翻)日已暮淵即命登城時無攻具將士肉薄而
登遂克之淵賞霍邑之功軍吏疑奴應募者不得與良
人同淵曰矢石之間不辨貴賤論勲之際何有等差宜
並從本勲授壬午淵引見霍邑吏民勞賞如西河(勞力/到翻)
選其丁壯使從軍關中軍士欲歸者並授五品散官(煬/帝)
(置散職九大夫朝請大夫正五/品朝散大夫從五品散悉但翻)遣歸(既順其歸志又以/動關中士民之心)
或諫以官太濫淵曰隋氏吝惜勲賞此所以失人心也
奈何效之且收衆以官不勝於用兵乎丙戌淵入臨汾
郡(平陽古郡名後改置唐州後改為晉州開皇初改郡/曰平河平陽縣改曰臨汾縣惡平陽之名也大業初)
(改曰臨/汾郡)慰撫如霍邑庚寅宿鼓山(鼔山在/絳郡北)絳郡通守陳
叔達拒守(通守式又翻煬帝/改絳州為絳郡)辛卯進攻克之叔達陳髙
宗之子有才學淵禮而用之癸巳淵至龍門(龍門縣屬/河東郡在)
(郡東/北)劉文靜康鞘利以突厥兵五百人馬二千匹來至
淵喜其來緩謂文靜曰吾西行及河突厥始至兵少馬
多皆君將命之功也(厥九勿翻/少詩沼翻)汾陽薛大鼎説淵(按新/唐書)
(薛大鼎蒲州汾隂人隋唐志亦皆/無汾陽縣陽當作隂説式芮翻)請勿攻河東自龍門
直濟河據永豐倉傳檄逺近關中可坐取也淵將從之
諸將請先攻河東乃以大鼎為大將軍府察非掾(察非/掾言)
(使之察姦非若漢刺姦掾也煬帝時左右候/衛府增置察非掾諸將即亮翻掾俞絹翻)河東縣户
曹任瓌(河東縣帶河東郡舊曰蒲坂開皇十六年改名/隋制縣置金户兵法士等曹佐任音壬瓌古回)
(翻/)説淵曰關中豪傑皆企踵以待義兵瓌在馮翊積年
(瓌仁壽中為馮翊韓城/尉説式芮翻企去智翻)知其豪傑請往諭之必從風而
靡義師自梁山濟河指韓城逼郃陽(梁山在韓城縣界/臨河即左傳所謂)
(梁山崩者也韓城郃陽二縣皆屬馮翊郡隋所置也杜/佑曰同州韓城縣漢為夏陽縣有梁山龍門山宋白曰)
(今韓城縣西南三里有夏陽故城乃韓國故城今縣理/南二十五里有少梁故城隋文帝分郃陽故城於此置)
(韓城縣以古韓城/為名郃古沓翻)蕭造文吏必當望塵請服孫華之徒
皆當逺迎然後鼔行而進直據永豐雖未得長安關中
固已定矣淵悦以瓌為銀青光祿大夫(隋制銀青光祿/散職從三品)
時關中羣盜孫華最彊丙申淵至汾隂以書招之(汾隂/縣屬)
(河東/郡)己亥淵進軍壺口(隋志文城郡昌/寧縣冇壺口山)河濵之民獻舟
者日以百數仍置水軍壬寅孫華自郃陽輕騎渡河見
淵(騎竒寄/翻下同)淵握手與坐慰奬之以華為左光祿大夫武
鄉縣公領馮翊太守(隋制散職左光祿正二品馮翊縣/後魏曰華隂西魏改曰武鄉大業)
(初改曰馮翊今以開皇/舊縣名封華守式又翻)其徒有功者委華以次授官賞
賜甚厚使之先濟繼遣左右統軍王長諧劉𢎞基及左
領軍長史陳演壽(陳演壽建成府/元僚長知兩翻)金紫光祿大夫史大
奈(金紫光祿散/職正三品)將步騎六千自梁山濟營於河西以待
大軍以任瓌為招慰大使瓌説韓城下之淵謂長諧曰
屈突通精兵不少(任咅壬瓌古回翻使疏吏/翻説式芮翻少詩沼翻)相去五十
餘里不敢來戰足明其衆不為之用然通畏罪不敢不
出若自濟河擊卿等則我進攻河東必不能守若全軍
守城則卿等絶其河梁(河梁謂/蒲津橋)前扼其喉後拊其背彼
不走必為擒矣　驍果從煬帝在江都者多逃去(驍堅/堯翻)
帝患之以問裴矩對曰人情非有匹偶難以久處(處昌/吕翻)
請聽軍士於此納室帝從之九月悉召江都境内寡婦
處女集宫下恣將士所取或先與姦者聽自首(處昌吕/翻將即)
(亮翻首/羊又翻)即以配之　武陽郡丞元寶藏以郡降李密(煬/帝)
(改魏州為武陽郡/降户江翻下同)甲寅密以寶藏為上柱國武陽公寶
藏使其客鉅鹿魏徵為啓謝密(隋志鉅鹿縣/屬襄國郡)且請改武
陽為魏州又請帥所部西取魏郡(煬帝改相州為/魏郡帥讀曰率)南㑹
諸將取黎陽倉(汲郡黎陽縣有黎/陽倉將即亮翻)密喜即以寶藏為魏
州總管召魏徵為元帥府文學參軍掌記室(帥所/類翻)徵少
孤貧好讀書有大志(少詩照翻/好呼到翻)落拓不事生業始為道
士寶藏召典書記密愛其文辭故召之初貴鄉長𢎞農
魏徳深(隋志貴鄉縣帶武陽郡劉昫曰魏州漢魏郡元/城縣之地後魏天平二年分舘陶西界於今州)
(西北三十里古趙城置貴鄉縣後魏建徳七年以趙城/卑濕西南移三十里就孔思集寺為貴鄉縣大象二年)
(於縣置魏州隋改名武陽郡隋志魏徳深本鉅鹿人家/𢎞農隋河南郡陜縣後魏之𢎞農郡也𢎞農郡之𢎞農)
(縣後魏之西𢎞農郡也魏/避諱𢎞作恒長知兩翻)為政清靜不嚴而治(治直/吏翻)遼
東之役徵税百端使者旁午責成郡縣民不堪命唯貴
鄉閭里不擾有無相通不竭其力所求皆給元寶藏受
詔捕賊數調器械(數所角翻/調徒釣翻)動以軍法從事其鄰城營
造皆聚於聽事(聽讀/曰㕔)官吏逓相督責晝夜喧囂猶不能
濟徳深聽隨便修營官府寂然恒若無事(恒户/登翻)唯戒吏
以不須過勝餘縣使百姓勞苦然民各自竭心常為諸
縣之最民愛之如父母寶藏深害其能遣將千兵赴東
都(將即/亮翻)所領兵聞寶藏降密思其親戚輒出都門東向
慟哭而返或勸之降密皆泣曰我與魏明府同來何忍
弃去河南山東大水餓殍滿野(殍平/表翻)煬帝詔開黎陽倉
賑之吏不時給死者日數萬人徐世勣言於李密曰天
下大亂本為饑饉(為于/偽翻)今更得黎陽倉大事濟矣密遣
世勣帥麾下五千人自原武濟河(隋志原武縣屬滎陽/郡開皇十六年置帥)
(讀曰/率)㑹元寶藏郝孝徳李文相及洹水賊帥張升清河
賊帥趙君徳兵襲破黎陽倉據之(隋志洹水縣屬魏郡/後周置洹于元翻又)
(音桓帥所類翻取考異曰河洛記今年四月祖君彦檄/云又得回洛復  黎陽天下之倉盡非隋有而九月魏)
(徵啓方勸取黎陽葢君彦為/檄欲虚張聲勢非事實也)開倉恣民就食浹旬間得
勝兵二十餘萬(浹子恊翻勝音升食考異曰唐李勣傳/勣初得黎陽倉就  者數十萬人魏徵)
(高季輔杜正倫郭孝恪皆客游其所一見於衆人中即/加禮敬引之卧内談謔忘倦按徵為元寶藏作啓方謀)
(取黎陽倉高季輔已為汲令杜正倫為羽騎都尉郭孝/恪先在密所足知此事為虚今不取  余按隋置羽騎)
(尉都/字衍)武安永安義陽弋陽齊郡相繼降密(煬帝改洛州/為武安郡黃)
(州為永安郡義陽郡齊梁曰司州後魏曰郢州後周改/申州大業二年改義州尋改為郡改光州為弋陽郡改)
(齊州為/齊郡)竇建徳朱粲之徒亦遣使附密(使疏/吏翻)密以粲為
揚州總管鄧公(以粲總管揚州/而爵為鄧公也)㤗山道士徐洪客獻書
於密以為大衆久聚恐米盡人散師老厭戰難可成功
勸密乘進取之機因士馬之鋭㳂流東指直向江都執
取獨夫號令天下密壯其言以書招之洪客竟不出莫
知所之　乙卯張綸徇龍泉文成等郡(煬帝改隰州為/龍泉郡治隰川)
(縣漢之蒲子縣也改汾州為文/城郡治吉昌縣後魏定陽縣也)皆下之獲文成太守鄭
元璹元璹譯之子也(成隋文帝業者鄭譯也/守式又翻璹殊玉翻)　屈突通
遣虎牙郎將桑顯和將驍果數千人夜襲王長諧等營
長諧等戰不利(將即亮翻兵考異曰創業注云桑顯和/帥驍果精  數千夜馳掩襲長諧等軍)
(營諧及孫華等奉教備豫故並覺之伺和赴營設伏分/擊應時摧散唐髙祖本紀云義師不利太宗以遊騎數)
(百掩其後顯和潰散按太宗時未過/河西今從高祖實錄及唐史大奈傳)孫華史大奈以遊
騎自後擊顯和大破之(騎竒/寄翻)顯和脱走入城仍自絶河
梁丙辰馮翊太守蕭造降於李淵造脩之子也(梁宜豐/侯循一)
(作/脩)戊午淵帥諸軍圍河東(降户江翻帥讀曰率親考異/曰創業注戊午唐公  率諸)
(軍圍河東郡屈突通不敢出閉門自守城甚髙峻不易/可攻唐公觀義士等志試遣登之南面千餘人應時而)
(上時值雨甚公命旋師軍人時速上城不時速下公曰/屈突宿衛舊人解安陣隊野戰非其所長嬰城善為捍)
(禦我師常勝入必輕之驍鋭先登恐無還路今且示威/而已未是攻城之時殺人得城知何所用乃命還唐高)
(祖實錄云驍勇千餘人已登其南城高祖在東原㑹暴/雨高祖鳴角收衆由是不克温大雅因為虚美耳今不)
(取/)屈突通嬰城自守將佐復推淵領太尉(復扶/又翻)増置官
屬淵從之時河東未下三輔豪傑至者日以千數淵欲
引兵西趣長安(趣七喻翻/又逡須翻)猶豫未决裴寂曰屈突通擁
大衆憑堅城吾捨之而去若進攻長安不克退為河東
所踵腹背受敵此危道也不若先克河東然後西上(上/時)
(掌/翻)長安恃通為援通敗長安必破矣李世民曰不然兵
貴神速吾席累勝之威撫歸順之衆鼓行而西長安之
人望風震駭智不及謀勇不及斷(斷丁/亂翻)取之若振槁葉
耳若淹留自弊於堅城之下彼得成謀脩備以待我坐
費日月衆心離沮(沮在/吕翻)則大事去矣且關中蜂起之將
未有所屬不可不早招懐也(將即亮/翻下同)屈突通自守虜耳
不足為慮淵兩從之留諸將圍河東自引軍而西朝邑
法曹武功靳孝謨以蒲津中潬二城降(隋志朝邑縣屬/馮翊郡後魏曰)
(南五泉西魏改焉其地當蒲津橋西唐改為河西縣梁/大河為橋故有中潬朝直遥翻靳居焮翻潬徒旱翻降)
(户江翻/下同)華隂令李孝常以永豐倉降(隋志華隂縣屬京/兆郡華户化翻)
仍應接河西諸軍孝常圓通之子也(李圓通寵任/於開皇之初)京兆
諸縣亦多遣使請降(使疏/吏翻)　王世充韋霽王辯及河内
通守孟善誼河陽郡尉獨孤武都(河陽非郡也隋制舊/有兵處州刺史帶諸)
(軍事以統之煬帝罷州置郡别置都/尉領兵與郡不相知郡尉當作都尉)各帥所領㑹東都
(帥讀曰/率下同)唯王隆後期不至(王隆帥卭/黄蠻者也)己未越王侗使虎
賁郎將劉長恭等帥留守兵龎玉等帥偃師兵與世充
等合十餘萬衆擊李密於洛口(賁音奔守式又翻帥讀/曰率  考異曰畧記作)
(乙丑河洛記作十二日蒲山公傳九月十一日師出東/都按長厯是月己酉朔乙丑十七日也今從蒲山公傳)
與密夾洛水相守煬帝詔諸軍皆受世充節度(曰考異/  畧記)
(云世充擊密罔不摧破露布相續而來百姓忻忻歡詠/於道蒲山公傳云自秋徂冬凡經三十餘戰世充多敗)
(績河洛記云四十餘戰世充無功三書相違/莫知孰是今皆不取唯勝負有顯狀者存之)帝遣攝江
都郡丞馮慈明向東都為密所獲密素聞其名(慈明事/煬帝於)
(并省歴位于/朝其名夙著)延坐勞問(勞力/到翻)禮意甚厚因謂曰隋祚已
盡公能與孤立大功乎慈明曰公家歴事先朝(朝直/遥翻)榮
祿兼備不能善守門閥乃與𤣥感舉兵偶脱罔羅得有
今日唯圖反噬未諭髙㫖莽卓敦𤣥(王莽董卓/王敦桓𤣥)非不彊
盛一朝夷滅罪及祖宗僕死而後已不敢聞命密怒囚
之慈明説防人席務本(説輪/芮翻)使亡走奉表江都及致書
東都論賊形勢至雍丘為密將李公逸所獲(將即亮/翻下同)密
又義而釋之出至營門翟讓殺之慈明子琮之子也(馮/子)
(琮事髙齊死於/琅邪王儼之難)密之克洛口也(是年二月/密克洛口)箕山府郎將
張季珣固守不下(大業十二年移箕山/公路二府守洛口倉)密以其寡弱遣
人呼之季珣罵密極口密怒遣兵攻之不能克時密衆
數十萬在其城下季珣四面阻絶所領不過數百人而
執志彌固誓以必死久之糧盡水竭(城在原上汲道/不通故水竭)士
卒羸病(羸倫/為翻)季珣撫循之一無離叛自三月至于是月
城遂陷季珣見密不肯拜曰天子爪牙何容拜賊密猶
欲降之誘諭終不屈乃殺之(降户江翻密考異曰隋書/季珣傳云  攻之經三年)
(遂為所陷又云密壯而釋之翟讓從求金不得遂殺之/河洛記曰自三月至九月不下後為糧盡水竭乃被摧)
(陷生獲珣於牙門遣人宣之以降為度珣更張目極罵/不肯低屈遂殺之按密明年已降唐安得三年攻守箕)
(山之事今參取二書/去其牴牾者而已)季珣祥之子也(漢王諒舉兵張/祥守井陘不下)
庚申李淵帥諸軍濟河(帥讀曰/率下同)甲子至朝邑舍於長春
宫(隋志朝邑縣/有長春宫)關中士民歸之者如市丙寅淵遣世子
建成司馬劉文靜帥王長諧等諸軍數萬人屯永豐倉
守潼關以備東方兵慰撫使竇軌等受其節度敦煌公
世民帥劉𢎞基等諸軍數萬人徇渭北慰撫使殷開山
等受其節度軌琮之兄也冠氏長于志寧安養尉顔師
古(冠氏春秋邑名隋分館陶東界置冠氏縣屬武陽郡/安養縣屬襄陽郡劉昫曰漢鄧城古樊城也宋改安)
(養縣後周廢山都樊城二縣/入焉使疏吏翻敦徒門翻)及世民婦兄長孫無忌謁
見淵於長春宫(兄長知兩翻/見賢遍翻)師古名籀以字行(籀直/又翻)志
寧宣敏之兄子(于宣敏見一百七十五/卷陳宣帝太建十三年)師古之推之孫
也(顔之推見一百七十三/卷陳宣帝大建九年)皆以文學知名無忌仍有才
畧淵皆禮而用之以志寧為記室師古為朝散大夫無
忌為渭北行軍典籖(朝散大夫隋散職從五品自親王/府至州郡皆有典籖朝直遥翻)
屈突通聞淵西入署鷹揚郎將湯隂堯君素領河東通
守(隋志湯隂/縣屬汲郡)使守蒲坂(隋河東郡治河東縣/古蒲坂也坂音反)自引兵數
萬趣長安(趣七喻翻長考異曰唐書通傳云將自武關/趨藍田赴  安疑其太迂今但云趨長安)
為劉文靜所遏將軍劉綱戍潼關屯都尉南城(隋潼關/有守兵)
(故置/都尉)通欲往依之王長諧先引兵襲斬綱據城以拒通
通退保北城淵遣其將吕紹宗等攻河東不能克(將即/亮翻)
柴紹之自長安赴太原也(是年五月/紹赴太原)謂其妻李氏曰尊
公舉兵今偕行則不可留此則及禍奈何李氏曰君弟
速行(弟與/第同)我一婦人易以濳匿(易以/豉翻)當自為計紹遂行
李氏歸鄠縣别墅(隋志鄠縣屬京兆郡/鄠音户墅承與翻)散家貲聚徒衆
淵從弟神通在長安(從才用翻/下之從同)亡入鄠縣山中與長安
大俠史萬寶等起兵以應淵西域商胡何潘仁入司竹
園為盜(隋志京兆府盩/厔縣有司竹園)有衆數萬劫前尚書右丞李綱
為長史(長知/兩翻)李氏使其奴馬三寶説潘仁(説輸/芮翻)與之就
神通合勢攻鄠縣下之神通衆逾一萬自稱關中道行
軍總管以前樂城長令狐徳棻為記室(考之隋志云信/安郡有樂城縣)
(又河南郡樂壽縣舊曰樂城長知/兩翻令力定翻棻扶分翻下同)徳棻熈之子也(今狐/熈事)
(宇文氏著勞/績於河西)李氏又使馬三寶説羣盜李仲文向善志
丘師利等皆帥衆從之仲文密之從父師利和之子也
(丘和以饋食為煬帝所寵/用説輸芮翻帥讀曰率)西京留守屢遣將討潘仁等
皆為所敗(敗補/邁翻)李氏徇盩厔武功始平皆下之(盩厔音/舟窒隋)
(志始平縣屬京兆/郡唐改曰興平)衆至七萬左親衛叚綸文振之子也
娶淵女(叚文振見一百八十一卷大業八年主考異曰/唐太宗實錄云隱太子以琅邪長公  妻之劉)
(子𤣥唐髙祖實錄及新唐書皆云/高密大長公主適叚綸葢改封)亦聚徒於藍田(隋志/藍田)
(縣屬京/兆郡)得萬餘人及淵濟河神通李氏綸各遣使迎淵
(使疏吏/翻下同)淵以神通為光祿大夫子道彦為朝請大夫綸
為金紫光祿大夫(隋散職光祿從一品金紫正/三品朝請正五品朝直遥翻)使柴紹
將數百騎並南山迎李氏(將即亮翻騎竒計翻並步浪/翻自華山而南接盩厔鄠杜)
(諸山皆長/安南山也)何潘仁李仲文向善志及關中羣盜皆請降
於淵淵一一以書慰勞授官(降户江翻勞/力到翻下同)使各居其所
受敦煌公(敦徒/門翻)世民節度刑部尚書領京兆内史衛文
昇年老(煬帝改京兆河/南尹為内史)聞淵兵向長安憂懼成疾不復
預事(復扶/又翻)獨左翊衛將軍隂世師京兆郡丞骨儀奉代
王侑乘城拒守己巳淵如蒲津庚午自臨晉濟渭(朝邑/古臨)
(晉/地)至永豐勞軍開倉賑飢民(賑津/忍翻)辛未還長春宫壬申
進屯馮翊(隋志馮翊/縣帶郡)世民所至吏民及羣盜歸之如流
世民收其豪俊以備僚屬營于涇陽(涇陽縣屬/京兆郡)勝兵九
萬(勝音升/下同)李氏將精兵萬餘㑹世民於渭北與柴紹各
置幕府號娘子軍先是平凉奴賊數萬圍扶風太守竇
璡(帝改原州為平凉郡岐州為扶風/郡先悉薦翻守式又翻璡將鄰翻)數月不下賊中食
盡丘師利遣其弟行恭帥五百人負米麥持牛酒詣奴
賊營(帥讀/曰率)奴帥長揖行恭手斬之(帥所/類翻)謂其衆曰汝軰
皆良人何故事奴為主使天下謂之奴賊衆皆俯伏曰
願改事公行恭即帥其衆與師利共謁世民於渭北(帥/讀)
(曰率/下同)世民以為光祿大夫璡琮之從子也(從才/用翻)隰城尉
房𤣥齡謁世民於軍門(彦考異曰舊唐書𤣥齡傳云温/  博又薦焉按彦博時在羅藝)
(所今/不取)世民一見如舊識署記室參軍引為謀主𤣥齡亦
自以為遇知己罄竭心力知無不為淵命劉𢎞基殷開
山分兵西畧扶風有衆六萬南度渭水屯長安故城(考/)
(異曰創業注云敦煌公自涇陽趨司竹留/𢎞基開山屯長安故城今從唐書𢎞基傳)城中出戰𢎞
基逆擊破之世民引兵趣司竹李仲文何潘仁向善志
皆帥衆從之頓于阿城(趣七喻翻帥讀曰率/阿城即秦阿房宫城)勝兵十三
萬軍令嚴整秋毫不犯乙亥世民自盩厔遣使白淵請
期日赴長安淵曰屈突東行不能復西不足虞矣(屈居/勿翻)
(復扶/又翻)乃命建成選倉上精兵自新豐趣長樂宫(新豐縣/屬京兆)
(郡長樂宫故漢/宫也樂音洛)世民帥新附諸軍北屯長安故城(自盩/厔趣)
(長安故/謂之北)至並聽教(並至所期之/地聽教令)延安上郡雕隂皆請降
於淵丙子淵引軍西行(自馮翊西行/降户江翻)所過離宫園苑皆
罷之出宫女還其親屬冬十月辛巳淵至長安營於春
明門之西北(春明門長安城東/面三門之中門也)諸軍皆集合二十餘萬
淵命各依壁壘毋得入村落侵暴屢遣使至城下諭衛
文昇等以欲尊隋之意不報辛卯命諸軍進圍城甲午
淵遷館於安興坊(安興坊葢在安興門外雍錄長安城/東面三門通化春明安興帥讀曰率)
　巴陵校尉鄱陽董景珍雷世猛旅帥鄭文秀許𤣥徹
萬瓚徐徳基郭華沔陽張繡等謀據郡叛隋(隋志巴陵/郡梁置巴)
(州平陳改曰岳州大業初改曰羅州尋改為郡煬帝改/大都督為校尉帥都督為旅帥沔陽郡後置復州大業)
(初改曰沔州尋改為郡校户教翻帥/所類翻下同瓚藏旱翻沔彌兖翻)推景珍為主景珍
曰吾素寒賤不為衆所服羅川令蕭銑梁室之後(按隋/書帝)
(紀羅川縣即巴陵郡之羅/縣銑梁宣帝曽孫巖之孫)寛仁大度請奉之以從衆望
乃遣使報銑(使疏/吏翻)銑喜從之聲言討賊召募得數千人
銑巖之孫也(蕭巖奔陳見開皇/八年見殺見九年)㑹潁川賊帥沈柳生冦
羅川(煬帝改許州/為潁川郡)銑與戰不利因謂其衆曰今天下皆
叛隋政不行巴陵豪傑起兵欲奉吾為主若從其請以
號令江南可以中興梁祚以此召柳生亦當從吾矣衆
皆悦聽命乃自稱梁公改隋服色旗幟皆如梁舊柳生
即帥衆歸之以柳生為車騎大將軍起兵五日逺近歸
附者至數萬人遂帥衆向巴陵景珍遣徐徳基帥郡中
豪傑數百人出迎(幟昌志翻帥讀/曰率騎竒寄翻)未及見銑柳生與其
黨謀曰我先奉梁公勲居第一今巴陵諸將皆位高兵
多我若入城返出其下不如殺徳基質其首領(將即亮/翻質音)
(致/)獨挾梁公進取郡城則無出我右者矣遂殺徳基入
白銑銑大驚曰今欲撥亂反正忽自相殺吾不能為若
主矣因步出軍門柳生大懼伏地請罪銑責而赦之陳
兵入城景珍言於銑曰徐徳基建義功臣而柳生無故
擅殺之此而不誅何以為政且柳生為盜日久今雖從
義凶悖不移(悖蒲妹翻/又蒲没翻)共處一城(處昌/吕翻)勢必為變失今
不取後悔無及銑又從之景珍收柳生斬之其徒皆潰
去丙申銑築壇燔燎自稱梁王改元鳴鳯　壬寅王世
充夜度洛水營於黑石明日分兵守營自將精兵陳於
洛北李密聞之引兵度洛逆戰密兵大敗柴孝和溺死
密帥麾下精騎度洛南(將即亮翻陳讀/曰陣帥讀曰率)餘衆東走月城
(月城葢臨洛水築偃/月城與倉城相應)世充追圍之密自洛南策馬直趣
黑石(趣七/喻翻)營中懼連舉六烽世充釋月城之圍狼狽自
救密還與戰大破之斬首三千餘級　甲辰李淵命諸
軍攻城約毋得犯七廟及代王宗室違者夷三族孫華
中流矢卒(中竹/仲翻)十一月丙辰軍頭雷永吉先登(曰考異/  唐髙)
(祖實錄作雷紹/今從創業注)遂克長安代王在東宫左右奔散唯侍
讀姚思㢘侍側軍士將登殿思㢘厲聲訶之曰唐公舉
義兵匡帝室卿等毋得無禮衆皆愕然布立庭下(訶虎/何翻)
(愕五/各翻)淵迎王於東宫遷居大興殿後(大興殿隋宫正殿/也未即尊位故居)
(殿/後)聽思㢘扶王至順陽閤下泣拜而去思㢘察之子也
(姚察事陳/以文義稱)淵還舍於長樂宫(樂音/洛)與民約法十二條悉
除隋苛禁淵之起兵也留守官發其墳墓毁其五廟(隋/制)
(諸公立/五廟)至是衛文昇已卒戊午執隂世師骨儀等數以
貪婪苛酷且拒義師俱斬之(卒子恤翻數所具翻又所/主翻按隋書稱隂世師少)
(有節槩性忠厚多武藝骨儀性剛鯁有不可奪之志于/時朝政浸亂濁貨公行天下士大夫莫不變節儀獨厲)
(志守常介然獨立如此則皆隋之良也唐公特以其發/墳墓毁家廟拒守不下而誅之數以貪婪苛酷非其罪)
(也觀通鑑所書可謂微而顯矣婪盧含翻卒考異曰隋/書北史衛𤣥傳皆曰城陷歸于家義寧中  按文昇與)
(二人俱為留守官不/容獨免今從唐本紀)死者十餘人餘無所問馬邑郡丞
三原李靖素與淵有隙(隋志三原縣屬京兆郡煬帝改/朔州為馬邑郡  考異曰柳芳)
(唐厯及唐書靖傳云高祖擊突厥於塞外靖察高祖知/有四方之志因自鎻上變將詣江都至長安道塞不通)
(而止按太宗謀起兵高祖尚未知知之猶不從當擊突/厥之時未有異志靖何從察知之又上變當乘驛取疾)
(何為自鎻也今依靖行狀云昔在隋朝曽經忤㫖及兹/城䧟高祖追責舊言公忼慨直論特蒙宥釋但行狀題)
(云魏徵撰非也按徵以貞觀十七年卒靖三十三年乃/卒葢後人為之託徵名又叙靖事極怪誕無取唯此可)
(為據/耳)淵入城將斬之靖大呼曰(呼火/故翻)公興義兵欲平暴
亂乃以私怨殺壯士乎世民為之固請(為于/偽翻)乃捨之世
民因召置幕府靖少負志氣有文武才畧其舅韓擒虎
每撫之曰可與言將帥之畧者獨此子耳(少詩照翻將/即亮翻帥所)
(類/翻)　王世充自洛北之敗堅壁不出越王侗遣使勞之
(侗他紅翻又音同使/疏吏翻勞力到翻)世充慙懼請戰於密丙辰世充與
密夾石子河而陳密布陳南北十餘里(陳讀/曰陣)翟讓先與
世充戰不利而退世充逐之王伯當裴仁基從旁横斷
其後密勒中軍擊之世充大敗西走(丙考異曰前已有/  辰戊午欲各叙)
(西京東都事使不相亂故重出按通鑑/下文書戊午殺翟讓考異於此兼言之)翟讓司馬王儒
信勸讓自為大冡宰總領衆務以奪密權讓不從讓兄
柱國榮陽公𢎞(考異曰河洛記作/洪今從蒲山公傳)粗愚人也謂讓曰天
子汝當自為奈何與人汝不為者我當為之讓但大笑
不以為意密聞而惡之(惡乃/路翻)總管崔世樞自鄢陵初附
於密(鄢陵縣隋屬潁川郡鄢謁/晚翻又於建翻又音偃)讓囚之私府責其貨世
樞營求未辦遽欲加刑讓召元帥府記室邢義期博逡
巡未就杖之八十(帥所類翻/逡七旬翻)讓謂左長史房彦藻曰君
前破汝南(長知兩翻煬帝改/蔡州為汝南郡)大得寶貨獨與魏公全不
與我魏公我之所立事未可知彦藻懼以狀告密因與
左司馬鄭頲共説密曰讓貪愎不仁(頲他鼎翻説式/芮翻愎符逼翻)有
無君之心宜早圖之密曰今安危未定遽相誅殺何以
示逺頲曰毒虵螫手壯士解腕(螫音釋腕/烏貫翻)所全者大故
也彼先得志悔無所及密乃從之置酒召讓戊午讓與
兄𢎞及兄子司徒府長史摩侯同詣密密與讓𢎞裴仁
基郝孝徳共坐單雄信等皆立侍(長知兩翻郝呼各翻/單慈淺翻  考異曰)
(河洛記云密讓讓兄子摩侯王/儒信同榻而坐今從蒲山公傳)房彦藻鄭頲往來檢校
密曰今日與達官飲不須多人(達官猶言/顯官也)左右止留給
使而已密左右皆引去讓左右猶在彦藻白密曰今方
為樂(樂音/洛)天時甚寒司徒左右請給酒食密曰聽司徒
進止讓曰甚佳乃引讓左右盡出獨密下壯士蔡建徳
持刀立侍食未進密出良弓與讓習射讓方引滿建徳
自後斫之踣於牀前(踣蒲/北翻)聲若牛吼并𢎞摩侯儒信皆
殺之徐世勣走出門者斫之傷頸王伯當遥訶止之單
雄信叩頭請命密釋之左右驚擾莫知所為密大言曰
與君等同起義兵本除暴亂司徒專行暴虐陵辱羣僚
無復上下今所誅止其一家諸君無預也命扶徐世勣
置幕下親為傅瘡(為于/偽翻)讓麾下欲散密使單雄信前往
宣慰密尋獨騎入其營(獨騎猶言單騎/也騎竒寄翻)歴加撫諭令世
勣雄信伯當分領其衆中外遂定讓殘忍摩侯猜忌儒
信貪縱故死之日所部無哀之者然密之將佐始有自
疑之心矣始王世充知讓與密必不久睦冀其相圖得
從而乘之及聞讓死大失望歎曰李密天資明决為龍
為虵固不可測也　壬戌李淵備灋駕迎代王即皇帝
位於天興殿(天興殿當/作大興殿)時年十三大赦改元(改元/義寧)遥尊
煬帝為太上皇甲子淵自長樂宫入長安以淵為假黃
鉞使持節大都督内外諸軍事尚書令大丞相進封唐
王(樂音洛使疏吏翻令/力定翻相息亮翻)以武徳殿為丞相府改教稱令
日於䖍化門視事(䖍化門在大/興殿前東偏)乙丑榆林靈武平凉安
定諸郡皆遣使請命(使疏/吏翻)丙寅詔軍國機務事無大小
文武設官位無貴賤憲章賞罰咸歸相府唯郊祀天地
四時禘祫奏聞(祫户/夾翻)置丞相府官屬(在考異曰唐帝紀/  十二月癸未今)
(從創/業注)以裴寂為長史劉文靜為司馬何潘仁使李綱入
見(長知兩翻/見賢遍翻)淵留之以為丞相府司錄(錄者總錄一府/之事隋自文帝)
(受禪後不復有丞相府亦無官屬唐公/輔政位絶羣后凡官屬皆復特置之)專掌選事(選宣/戀翻)
又以前考功郎中竇威為司錄參軍使定禮儀威熾之
子也(竇熾隋/初三公)淵傾府庫以賜勲人國用不足右光祿大
夫劉世龍獻策(隋散職左右/光祿從二品)以為今義師數萬並在京
師樵蘇貴而布帛賤請伐六街及苑中樹為樵(長安城/中六街)
(苑城包漢故/都抵渭水)以易布帛可得數十萬匹淵從之己巳以
李建成為唐世子李世民為京兆尹秦公李元吉為齊
公　河南諸郡盡附李密唯滎陽太守楊汪尚為隋守
(慶河間王𢎞之子𢎞高祖從祖弟也煬帝/改宋州為梁郡郇音荀為于偽翻下同)密以書招慶
為陳利害且曰王之家世本住山東本姓郭氏乃非楊
族芝焚蕙歎事不同此初慶祖父元孫早孤隨母郭氏
養於舅族及武元帝從周文起兵關中(楊忠謚武/元皇帝)元孫
在鄴恐為髙氏所誅(北齊/髙氏)冒姓郭氏故密云然慶得書
惶恐即以郡降密(降户江/翻下同)復姓郭氏　十二月癸未追
謚唐王淵大父襄公為景王考仁公為元王夫人竇氏
為穆妃(襄公虎仁公昞竇氏毅之女/是為太穆皇后謚神至翻)　薛舉遣其子仁
果冦扶風唐弼據汧源拒之(汧源縣隋屬扶/風郡汧苦堅翻)舉遣使招
弼弼乃殺李𢎞芝請降於舉(唐弼立李𢎞芝見一百八/十二卷大業十年使疏吏)
(翻降户/江翻)仁果乘其無備襲破之悉并其衆弼以數百騎
走詣扶風請降扶風太守竇璡殺之舉勢益張(守式又/翻張知)
(亮/翻)衆號三十萬謀取長安聞丞相淵已定長安遂圍扶
風淵使李世民將兵擊之(將即/亮翻)又使姜謩竇軌俱出散
關(大散關在扶風郡陳/倉縣西南散悉亶翻)安撫隴右左光祿大夫李孝恭
招慰山南府户曹張道源招慰山東(道源丞相/府户曹也)孝恭淵
之從父兄子也(從才/用翻)癸巳世民擊薛仁果於扶風大破
之追奔至壠坻而還(坻丁禮翻又丁計翻/還從宣翻又如字)薛舉大懼問
其羣臣曰自古天子有降事乎黃門侍郎錢唐禇亮曰
(隋志錢唐縣屬餘杭/郡降户江翻下同)趙佗歸漢(事見漢高祖文/帝紀佗徒何翻)劉禪仕
晉(事見魏/紀晉紀)近世蕭琮至今猶貴(謂蕭氏/子弟也)轉禍為福自古
有之衛尉卿郝瑗趨進曰陛下失問禇亮之言又何悖
也(郝呼各翻瑗于/眷翻悖蒲妹翻)昔漢高祖屢經奔敗(見本/紀)蜀先主亟亡
妻子(見漢獻帝紀/亟去吏翻)卒成大業(卒子/恤翻)陛下奈何以一戰不
利遽為亡國之計乎舉亦悔之曰聊以此試君等耳乃
厚賞瑗引為謀主　乙未平凉留守張隆丁酉河池太
守蕭瑀及扶風漢陽郡相繼來降(煬帝改成州為漢陽/郡武都仇池之地也)
(守式又翻/降户江翻)以竇璡為工部尚書燕國公(璡則鄰翻/燕因肩翻)蕭瑀
為禮部尚書宋國公(瑀音/禹)　姜謩竇軌進至長道(元魏/分上)
(祿置長道縣/隋屬漢陽郡)為薛舉所敗引還(敗補邁翻/還從宣翻)淵使通議大
夫醴泉劉世讓安集唐弼餘黨(通議大夫隋散職從四/品隋志醴泉縣屬京兆)
(郡後魏之寧夷縣/開皇十八年改名)與舉相遇戰敗為舉所虜　李孝恭
擊破朱粲諸將請盡殺其俘(將即/亮翻)孝恭曰不可自是以
往誰復肯降矣(復扶/又翻)於是自金川出巴蜀檄書所至降
附者三十餘州(隋志金川縣帶西城郡漢西城縣地梁/初曰上㢘後曰吉陽西魏改曰吉安後)
(周以西城入焉大業三年改曰金川以其地/産金也自金川出巴中自巴中則至蜀矣)　屈突通
與劉文靜相持月餘通復使桑顯和夜襲其營(屈居勿/翻復扶)
(又/翻)文靜與左光祿大夫叚志𤣥悉力苦戰顯和敗走盡
俘其衆通勢益蹙或説通降通泣曰吾歴事兩主(兩主/謂文)
(帝煬帝説式芮翻/降户江翻下同)恩顧甚厚食人之祿而違其難(難乃/旦翻)
吾不為也每自摩其頸曰要當為國家受一刀勞勉將
士未嘗不流涕(為于偽翻勞力/到翻將即亮翻)人亦以此懐之丞相淵
遣其家僮召之通立斬之及聞長安不守家屬悉為淵
所虜乃留顯和鎮潼關引兵東出將趣洛陽(趣七喻翻/又逡須翻)
通適去顯和即以城降文靜(降户/江翻)文靜遣竇琮等將輕
騎與顯和追之及於稠桑(虢州湖城縣有稠桑驛琮徂/宗翻將即亮翻又音如字領)
(也騎竒/寄翻)通結陳自固(陳讀/曰陣)竇琮遣通子壽往諭之通罵
曰此賊何來昔與汝為父子今與汝為仇讎命左右射
之(射而/亦翻)顯和謂其衆曰今京城巳陷汝軰皆關中人去
欲何之衆皆釋仗而降通知不免下馬東南向再拜號
哭曰(號户/刀翻)臣力屈至此非敢負國天地神祇實知之(祇/其)
(支/翻)軍人執通送長安(通考異曰革命記高祖令諸將擊/  通走出潼關仍令通子壽隨軍)
(喚父至稠桑追及之夀告通云天下今既喪亡相王舉/義兵平定禍亂大人須轉禍為福以自保全單馬輕身)
(將欲何往通叱夀云此賊何由可耐引弓射之夀招喚/通兵士並悉放仗來降夀乃馳走抱通請大人屈節歸)
(義通遂回首東南向泣號哭口稱至尊臣力屈以至於/此非臣敢虧名節違背國恩然始收涙赴軍以見唐王)
(今從唐書唐裴矩傳屈突通敗問至江都煬帝問矩方/畧矩曰太原有變京畿不靜遥為處分恐失事機唯鑾)
(輿早還方可平定按隋失天下皆因矩諂諛所致豈敢/輒勸帝西還葢矩經事唐朝其子孫及史官附益此語)
(欲蓋其惡耳/今所不取)淵以為兵部尚書賜爵蔣公(蔣古/國名)兼秦公
元帥府長史(長知/兩翻)淵遣通至河東城下招諭堯君素君
素見通歔欷不自勝(歔音虚欷音希又/許既翻勝音升)通亦泣下霑衿
因謂君素曰吾軍已敗義旗所指莫不響應事勢如此
卿宜早降君素曰公為國大臣主上委公以關中代王
付公以社稷奈何負國生降乃更為人作説客邪(降户/江翻)
(為于偽翻説輸/芮翻邪音耶)公所乘馬即代王所賜也公何面目乘
之哉通曰吁君素我力屈而來君素曰方今力猶未屈何
用多言通慙而退　東都米斗三錢人餓死者什二三
　庚子王世充軍士有亡降李密者密問世充軍中何
所為軍士曰比見益募兵再饗將士不知其故(比毗/至翻)密
謂裴仁基曰吾幾落奴度中(幾居/依翻)光祿知之乎吾久不
出兵世充芻糧將竭求戰不得故募兵饗士欲乘月晦
以襲倉城耳宜速備之乃命平原公郝孝徳琅邪公王
伯當齊郡公孟讓勒兵分屯倉城之側以待之(郝呼各/翻邪音)
(耶/)其夕三鼔世充兵果至伯當先遇之與戰不利世充
兵即陵城總管魯儒拒却之伯當更收兵擊之世充大
敗斬其驍將費青奴(驍堅堯翻將即/亮翻費扶沸翻)士卒戰溺死者千
餘人世充屢與密戰不勝(北考異曰蒲山公傳云自洛/  敗至此七十餘戰河洛記)
(云四十餘戰再三失/利今但云屢與密戰)越王侗遣使勞之(侗他紅翻使疏/吏翻勞力到翻)
世充訴以兵少數戰疲弊(少詩沼翻/數所角翻)侗以兵七萬益之
　劉文靜等引兵東略地取𢎞農郡遂定新安以西(隋/志)
(河南郡陜縣舊置𢎞農郡大業初置𢎞農宫别自有𢎞/農郡領𢎞農盧氏長泉朱陽等縣新安縣亦屬河南郡)
(其地在陜東則取𢎞農/郡併𢎞農宫取之矣)　甲辰李淵遣雲陽令詹俊武
功縣正李仲衮徇巴蜀下之(隋志雲陽武功二縣皆屬/京兆郡煬帝改縣尉為縣)
(正詹姓也周有詹父楚有詹尹十考異曰創業注十一/月甲子遣使慰諭巴蜀實錄在  二月甲辰唐厯在十)
(二月丙午未知創業注所云者/即俊等邪為别使也今從實錄)　乙巳方與賊帥張善
安襲陷廬江郡(隋志方與縣屬彭城郡煬帝改廬州/為廬江郡方與音房豫帥所類翻)因
度江歸林士𢎞於豫章士𢎞疑之營於南塘上(煬帝改/洪州為)
(豫章郡水經注南昌縣南塘本通大江漢永/元中太守張躬築塘以通南路大江南江也)善安恨之
襲破士𢎞焚其郛郭而去士𢎞徙居南康蕭銑遣其將
蘇胡兒襲豫章克之(將即/亮翻)士𢎞退保餘干(煬帝改䖍州/為南康郡餘)
(干縣屬/鄱陽郡)
　
　
　
　
　
　
　
　
　
　資治通鑑卷一百八十四
