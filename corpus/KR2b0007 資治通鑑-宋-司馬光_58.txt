
　資治通鑑卷五十七　　　宋　司馬光　撰
　　　　　　　　　　　　　　胡三省　音註
　漢紀四十九(起𤣥武困敦盡上/章君灘凡九年)
　　孝靈皇帝上之下
熹平元年春正月車駕上原陵司徒掾陳留蔡邕
曰吾聞古不墓祭朝廷有上陵之禮始謂可損今
見威儀察其本意乃知孝明皇帝至孝惻隠不易
奪也(據禮儀志西都舊有上陵至東都則其儀文/愈備其畧見四十四卷永平元年丄時掌翻)
(掾俞絹翻/易以䜴翻)禮有煩而不可省者此之謂也　三月
壬戌太傅胡廣薨年八十二廣周流四公(太傅太/尉司徒)
(司/空)三十餘年(賢曰廣以順帝漢安元年為司/空至熹平元年薨三十一年也)歴事
六帝(安順冲/質桓靈)禮任極優罷免未甞滿嵗輒復升進
(復扶/又翻)所辟多天下名士與故吏陳蕃李咸竝為三
司(三司即/三公)練達故事明解朝章(解户買翻曉/也朝直遙翻)故
京師諺曰萬事不理問伯始天下中庸有胡公(胡廣字/伯始夫)
(既曰萬事不理問伯始則當時之責望亦重矣豈可以/三十餘年周流四公為榮哉賢曰中和也庸常也中和)
(可常行/之德也)然温柔謹慤常遜言恭色以取媚於時無忠直
之風天下以此薄之　五月己巳赦天下改元　長樂
太僕侯覽坐專權驕奢策收印綬自殺(長樂太僕太后/宫官也主馭宦)
(者為之秩二/千石樂音洛)　六月京師大水　竇太后母卒於比景
太后憂思感疾癸巳崩於雲臺宦者積怨竇氏以衣車
載太后尸置城南市舍數日曹節王甫欲用貴人禮殯
帝曰太后親立朕躬統承大業豈宜以貴人終乎於是
發喪成禮節等欲别葬太后而以馮貴人配祔(賢曰祔/謂新死)
(之主祔于先死者之廟婦祔于其/夫所祔之妃妾祔于妾祖姑也)詔公卿大㑹朝堂(朝/直)
(遥/翻)令中常侍趙忠監議(監古/衘翻)太尉李咸時病扶輿而起
擣椒自隨(孔頴達曰釋木云檓大椒郭璞曰今椒樹叢/生實大者名為檓陸璣疏云椒樹如茱萸有)
(針刺葉堅而滑澤蜀人作茶吳人作茗皆合煑其葉以/為香今成臯山間有椒謂之竹葉椒其樹亦如蜀椒少)
(毒熱不中合藥也可著飲食中又用烝雞豚最佳香東/海諸鳥亦有椒樹枝葉皆相似子長而不圓甚香其味)
(似橘皮本草亦云椒大熱有毒按李咸擣椒自隨齊明/帝將殺髙武諸孫敇太官煑椒二斛盖其毒能殺人也)
謂妻子曰若皇太后不得配食桓帝吾不生還矣(欲以/死爭)
(之/也)既議坐者數百人各瞻望良久莫肯先言趙忠曰議
當時定廷尉陳球曰皇太后以盛德良家母臨天下宜
配先帝是無所疑忠笑而言曰陳廷尉宜便操筆(操千/髙翻)
球即下議曰皇太后自在椒房有聰明母儀之德遭時
不造援立聖明承繼宗廟功烈至重先帝晏駕因遇大
獄遷居空宫不幸早世家雖獲罪事非太后今若别葬
誠失天下之望且馮貴人冡嘗被發掘骸骨暴露與賊
併尸魂靈汙染(賢曰段熲為河南尹坐盜發馮貴人冡/左遷諫議大夫余據熲以延熹三年入)
(為侍中轉執金吾河南尹則發/冢之事于是年近耳被皮義翻)且無功於國何宜上配
至尊忠省球議(省悉井/翻下同)作色俛仰蚩球曰陳廷尉建此
議甚健(蚩笑/也)球曰陳竇既寃皇太后無故幽閉臣常痛
心天下憤歎今日言之退而受罪宿昔之願也李咸曰
臣本謂宜爾誠與意合於是公卿以下皆從球議曹節
王甫猶爭以為梁后家犯惡逆别葬懿陵(梁后先桓帝/崩葬懿陵梁)
(冀誅始廢陵/為貴人冡)武帝黜廢衛后而以李夫人配食(戾太子/之亂武)
(帝策廢其母衞后后自殺武帝崩/霍光縁帝雅意以李夫人配食)今竇氏罪深豈得合
葬先帝李咸復上疏曰臣伏惟章德竇后虐害恭懷安
思閻后家犯惡逆(竇后事見四十六卷章帝建初八年/閻后事見五十卷五十一卷安帝延)
(光三年四年/復扶又翻)而和帝無異葬之議順朝無貶降之文(朝/直)
(遥/翻)至於衛后孝武皇帝身所廢棄不可以為比今長樂
太后尊號在身親嘗稱制且援立聖明光隆皇祚太后
以陛下為子陛下豈得不以太后為母子無黜母臣無
貶君宜合葬宣陵一如舊制帝省奏從之(省悉景翻紀/考異曰袁)
(云河南尹李咸執藥上書曰昔秦始皇幽閉母后感茅/焦之言立駕迎母供養如初夫以秦后之惡始皇之悖)
(尚納直臣之語不失母子之恩豈况皇太后不以罪殁/陛下之過有重始皇臣謹左手齎章右手執藥詣闕自)
(聞如遂不省臣當飲鴆自裁下覲先帝具陳得失章省/上感其言使公卿更議廷尉陳球乃下議與范不同今)
(從范/書)　秋七月甲寅葬桓思皇后於宣陵　有人書朱
雀闕(古今注永平二年十一月初作北/宫朱爵南司馬門闕在宫門之外)言天下大亂曹
節王甫幽殺太后(黨考異曰舊云常侍侯覽多殺/  人按時覽已死恐誤今去之)公卿
皆尸祿無忠言者詔司𨽻校尉劉猛逐捕十日一㑹猛
以誹書言直不肯急捕月餘主名不立(賢曰不得/書闕主名)猛坐
左轉諫議大夫以御史中丞段熲代之熲乃四出逐捕
及太學游生繫者千餘人節等又使熲以他事奏猛論
輸左校(校户/教翻)初司𨽻校尉王寓依倚宦官求薦于太常
張奐奐拒之寓遂陷奐以黨罪禁銅奐嘗與段熲争擊
羌不相平(事見上卷/建寧元年)熲為司𨽻欲逐奐歸敦煌而害之
(奐徙屬𢎞農事見上卷桓/帝永康元年敦徒門翻)奐奏記哀請於熲乃得免初
魏郡李暠為司𨽻校尉(暠古/老翻)以舊怨殺扶風蘇謙謙子
不韋瘞而不葬(瘞於/計翻)變姓名結客報仇暠遷大司農不
韋匿于廥中鑿地旁達暠之寢室(説文曰廥芻槀/藏音工外翻)殺其
妾并小兒暠大懼以板藉地一夕九徙又掘暠父冡斷
取其頭(斷丁/管翻)標之于市暠求捕不獲憤恚嘔血死(恚于/避翻)
不韋遇赦還家乃葬父行喪張奐素睦於蘇氏而段熲
與暠善熲辟不韋為司𨽻從事不韋懼稱病不詣熲怒
使從事張賢就家殺之先以鴆與賢父曰若賢不得不
韋便可飲此賢遂收不韋并其一門六十餘人盡誅之
　勃海王悝之貶癭陶也(悝苦回翻/癭於郢翻)因中常侍王甫求
復國許謝錢五千萬既而桓帝遺詔復悝國(悝復國事/見上卷永)
(康元/年)悝知非甫功不肯還謝錢中常侍鄭颯中黄門董
騰數與悝交通(颯音立數/所角翻)甫密司察以告段熲(司讀/曰伺)冬
十月收颯送北寺獄使尚書令亷忠誣奏颯等謀迎立
悝大逆不道遂詔冀州刺史收悝考實迫責悝令自殺
妃妾十一人子女七十人伎女二十四人皆死獄中(伎/渠)
(綺/翻)傅相以下悉伏誅甫等十二人皆以功封列侯　十
一月㑹稽妖賊許生起句章(句章縣屬㑹稽郡賢曰故/城在今越州鄮縣西十三)
(州志曰句踐之地南至句無其後併吳因大城之章/霸功以示子孫故曰句章妖于驕翻句音章句之句)自
稱陽明皇帝衆以萬數遣揚州刺史臧旻丹陽太守陳
寅討之　十二月司徒許栩罷以大鴻臚袁隗為司徒
(隗五罪翻今考異曰袁/紀在四年  從范書)　鮮卑寇并州　是歲單于車
兒死子屠特若尸逐就單于立(車昌/遮翻)
二年春正月大疫　丁丑司空宗俱薨　二月壬午赦
天下　以光祿勲楊賜為司空　三月太尉李咸免
夏五月以司隷校尉段熲為太尉　六月北海地震
秋七月司空楊賜免以太常潁川唐珍為司空珍衡之
弟也　冬十二月太尉段熲罷　鮮卑冦幽并二州
癸酉晦日有食之
三年春二月己巳赦天下　以太常東海陳耽為太尉
　三月中山穆王暢薨無子國除(暢中山簡王焉之曽/孫焉光武子  考異)
(曰本傳云子節王稚嗣無子國除與帝紀異/未知孰是又不知稚薨在何年今且從帝紀)　夏六月
封河間王利子康為濟南王奉孝仁皇祀(帝入繼太宗/故以康奉孝)
(仁皇祀利帝從兄/弟也濟子禮翻)　吳郡司馬富春孫堅召募精勇得
千餘人助州郡討許生(百官志郡有丞長史而無司馬/葢是時以盜起置司馬以主兵)
(也富春縣屬吳郡賢曰今杭州富陽縣/也避晉簡文帝母鄭太后諱改曰富陽)冬十一月臧旻
陳寅大破生于㑹稽斬之(㑹工/外翻)　任城王博薨無子國
絶(桓帝延熹四年/博紹封任城國)　十二月鮮卑入北地太守夏育率
屠各追擊破之(守式又翻夏户/雅翻屠直于翻)遷育為䕶烏桓校尉鮮
卑又寇并州　司空唐珍罷以永樂少府許訓為司空
(永樂少府董太后/宫官也樂音洛)
四年春三月詔諸儒正五經文字命議郎蔡邕為古文
篆𨽻三體書之刻石立于太學門外(雒陽記曰太學在/雒陽城南開陽門)
(外講堂長十丈廣二丈堂前石經四部本碑凡四十六/枚西行尚書周易公羊傳十六碑存十二碑毁南行禮)
(記十五碑悉崩壞東行論語三碑毁禮記碑上有諫議/大夫馬日磾議郎蔡邕名古文科斗書也篆大篆也𨽻)
(今謂之八分書後魏江式曰伏羲氏作而八卦形其畫/軒轅氏興而靈龜彰其采古史蒼頡覽二象之爻觀鳥)
(獸之迹别剏文字以代結繩迄于三代厥體頗異雖依/類取制未能殊蒼氏矣周禮保氏教國子以六書一曰)
(指事二曰象形三曰諧聲四曰㑹意五曰轉注六曰假/借葢是蒼頡之遺法及宣王太史史籕著大篆十五篇)
(與古文或同或異時人即謂之籕書孔子修六經左丘/明述春秋皆以古文七國殊軌文字乖别秦兼天下李)
(斯奏罷不合秦文者斯作蒼頡篇車府令趙髙作爰歴/篇太史令胡母敬作博學篇皆取史籕或頗有省改所)
(謂小篆者也秦燒經書滌除舊典官獄繁多以趣約易/始用隷書古文由此息矣隷書者始皇使下杜人程邈)
(附于小篆所作也世人以邈徒隷即謂之隷書故秦有/八體一曰大篆二曰小篆三曰符書四曰蟲書五曰摹)
(印六曰署書七曰殳書八曰隷書漢興有尉律學教以/籕書乂習八體乂有草書莫知誰始其形書雖無厥誼)
(亦是一時之變通也孝宣時召通蒼頡讀者獨張敞從/受之凉州刺史杜業沛人爰禮講學大夫秦近亦能言)
(之孝平時徵禮等百餘人説文字于未央宫中黄門侍/郎揚雄採以作訓纂亡新居攝使大司馬甄豐校文字)
(之部頗改定古文時有六書一曰古文孔子壁中書也/二曰竒字即古文而異者三曰篆書云小篆也四曰佐)
(書秦隷書也五曰繆篆所以摹印也六曰鳥蟲所以書/幡信也壁中書者魯恭王壊孔子宅而得尚書春秋論)
(語孝經也又北平侯張蒼獻春秋左氏傳書體與孔氏/相類即前代之古文也後漢郎中扶風曹喜號曰工篆)
(小異斯法而甚精巧自是後學皆其法也又詔侍中賈/逵修理舊文殊藝異術王教一端苟有可以加於國者)
(靡不悉集逵即汝南許慎古學之師也慎嗟時人之好/竒歎俗儒之穿鑿撰説文解字十五篇類聚羣分雜而)
(不越最可得而論也左中郎將陳留蔡邕採李斯曹喜/之灋為古今雜形詔于太學立石經刋載五經題書楷)
(灋多是邕書後開鴻都書畫竒能莫不雲集時諸方獻/篆無出邕者魏初博士清河張揖著埤蒼廣雅古今字)
(詁綴拾遺漏增長事類抑于文為益然其字詁方之許/篇古今體用或得或失陳留邯鄲淳亦與揖同特善倉)
(雅許氏字指八體六書精究開理有名于揖又建三字/石經於漢碑西較之説文篆隷大同而古字小異又有)
(京兆韋誕河東衛覬二家並號能篆當時臺觀榜題寶/器之名悉是誕書咸𫝊之子孫世稱其妙晉世義陽王)
(典祠令吕忱表上字林六卷尋其况趣附託許慎説文/而按偶章句隱别古籕竒惑之字文得正隷不差篆意)
(也忱弟靜别放故左校令李登聲韻之法作韻集五卷/使宫商龣徵羽各為一篇而文字與兄便是魯衛音讀)
(楚夏時有不同皇魏承百王之季世易風移文字改變/篆形繆錯隷體失真俗學鄙習復加虛造巧談辯士以)
(意為疑炫惑于時難以釐改乃曰追來為歸巧言為辯/小兔為䨲神蟲為蠶如斯甚衆皆不合孔氏古書史籕)
(大篆許氏説文石經三字也式言字學本末頗詳故備/著之趙明誠金石録曰石經葢漢靈帝熹平四年所立)
(其字則蔡邕小字八分書也後漢書儒林傳叙云為古/文篆隷三體者非也蓋邕所書乃八分而三體石經乃)
(魏時所建也洪氏隷續曰石經見于范史帝紀及儒林/宦者傳皆云五經蔡邕張馴𫝊則曰六經惟儒林傳云)
(為古文篆𨽻三體書法酈氏水經云漢立石經于太學/魏正始中又刻古文篆𨽻三字石經唐志有三字石經)
(古篆兩種曰尚書曰左傳獨隋志所書異同其目有一/字石經七種三字石經三種既以七經為蔡邕書矣又)
(云魏立一字石經乃其誤也范蔚宗時三體石經與熹/平所䥴並列于學宮故史筆誤書其事後人襲其譌錯)
(或不見石刻無以考正趙氏雖以一字為中郎所書而/未見三體者歐陽氏以三體為漢碑而未嘗見一字者)
(近世方勺作泊宅編載其弟匋所䟦石經亦為范史隋/志所惑指三體為漢字至公羊碑有馬日磾等名乃云)
(世用其所正定之本因存其名可謂謬論北史江式云/魏邯鄲淳以書教皇子建三字石經于漢碑西按此碑)
(以正始年中立漢書云元嘉元年度尚命邯鄲淳作曹/娥碑時淳已弱冠自元嘉至正始亦九十餘年式以三)
(字為魏碑則是謂之/邯鄲淳所書非也)使後儒晩學咸取正焉碑始立其
觀視及摹寫者車乘日千餘兩填塞街陌(乘繩證翻兩/音亮塞悉則)
(翻/)　初朝議以州郡相黨人情比周(比毗至/翻下同)乃制昏姻
之家及兩州人士不得對相監臨(監古/䘖翻)至是復有三互
灋(賢曰三互謂婚姻之家及兩州人/不得交互為官也復扶又翻下同)禁忌轉密選用艱
難幽冀二州久缺不補蔡邕上疏曰伏見幽冀舊壤鎧
馬所出(賢曰鎧甲也周禮考工記曰燕無函函亦甲也/言幽燕之地家家皆能為函故無函匠也左傳)
(曰冀之北土/馬之所生)比年兵饑漸至空耗今者闕職經時吏民
延屬(比毗至翻延屬者延頸/而屬望也屬之欲翻)而三府選舉踰月不定臣
怪問其故云避三互十一州有禁當取二州而已又二
州之士或復限以歲月(復扶又/翻下同)狐疑遲淹兩州懸空萬
里蕭條無所管繫愚以為三互之禁禁之薄者今但申
以威靈明其憲令對相部主(冀州之人刺幽州幽州之/人刺冀州是為對相部主)
尚畏懼不敢營私况乃三互何足為嫌昔韓安國起自
徒中(韓安國梁人坐法抵罪梁内史缺天子/遣使拜為梁内史起徒中為二千石)朱買臣出
於幽賤(朱買臣吳人家貧賣薪以自給/後隨計吏至長安拜㑹稽太守)竝以才宜還守
本邦豈復顧循三互繫以末制乎臣願陛下上則先帝
蠲除近禁其諸州刺史器用可換者無拘日月三互以
差厥中朝廷不從
　臣光曰叔向有言國將亡必多制(左傳叔向詒子/産書之言也)明
　王之政謹擇忠賢而任之凡中外之臣有功則賞有
　罪則誅無所阿私灋制不煩而天下大治(治直/吏翻)所以
　然者何哉執其本故也及其衰也百官之任不能擇
　人而禁令益多防閑益密有功者以閡文不賞(閡與/礙同)
　為姦者以巧灋免誅上下勞擾而天下大亂所以然
　者何哉逐其末故也孝靈之時刺史二千石貪如豺
　虎暴殄烝民而朝廷方守三互之禁以今視之豈不
　適足為笑而深可為戒哉
封河間王建孫佗為任城王(佗帝從兄弟之子也/佗徒河翻任音壬)　夏
四月郡國七大水　五月丁卯赦天下　延陵園災(延/陵)
(成帝/陵也)　鮮卑寇幽州　六月𢎞農三輔螟　于窴王安
國攻拘彌大破之殺其王(窴徒/賢翻)戊巳校尉西域長史各
發兵輔立拘彌侍子定興為王人衆裁千口
五年夏四月癸亥赦天下　益州郡夷反太守李顒討
平之(顒魚/容翻)　大雩　五月太尉陳耽罷以司空許訓為
太尉　閏月永昌太守曹鸞上書曰夫黨人者或耆年
淵德或衣冠英賢皆宜股肱王室左右大猷者也而久
被禁錮辱在塗泥(被皮/義翻)謀反大逆尚蒙赦宥黨人何罪
獨不開恕乎所以災異屢見(見賢/遍翻)水旱洊臻皆由于斯
宜加沛然以副天心帝省奏大怒(省悉/井翻)即詔司隷益州
檻車收鸞送槐里獄掠殺之(永昌郡屬益州刺史而扶/風槐里縣屬司隷葢詔益)
(州收鸞而司隷送/槐里獄掠音亮)于是詔州郡更考黨人門生故吏父
子兄弟在位者悉免官禁錮爰及五屬(賢曰謂斬衰齊/衰小功大功緦)
(麻/也)　六月壬戌以太常南陽劉逸為司空　秋七月太
尉許訓罷以光祿勲劉寛為太尉　冬十月司徒袁隗
罷　十一月丙戌以光祿大夫楊賜為司徒　是歲鮮
卑宼幽州
六年春正月辛丑赦天下　夏四月大旱七州蝗令三
公條奏長吏苛酷貪汚者罷免之平原相漁陽陽球坐
嚴酷徵詣廷尉(姓譜齊人遷陽子孫以國為氏一曰周/景王封少子于陽樊因邑命氏  考異)
(曰本傳司空張顥條奏按顥光和元年為太尉未嘗為/司空球光和元年陷蔡邕時已為將作大匠不知被徵)
(果在何年唯熹平五年/六年大旱故附于此)帝以球前為九江太守討賊有
功(球傳云九江山賊起三府上球有理姦/才拜九江太守球到設方畧凶賊殄破)特赦之拜議
郎　鮮卑寇三邊(鮮卑强盛東西北/三邊皆被寇也)　市賈小民相聚
為宣陵孝子者數十人詔皆除太子舍人(宣陵桓帝陵/百官志太子)
(舍人秩二百石更直宿/衛如三署郎中賈音古)　秋七月司空劉逸免以衛尉
陳球為司空　初帝好文學(好呼/到翻)自造皇羲篇五十章
因引諸生能為文賦者竝待制鴻都門下後諸為尺牘
及工書鳥篆者(文賢曰按説文曰牘書板也長二尺藝/  志曰六體者古文竒字篆書隷書繆)
(篆蟲書音義曰古文謂孔子壁中書也竒字即古文而/異者也篆書謂小篆葢秦始皇使程邈所作也隷書亦)
(程邈所獻主于􁁍隷從簡易也繆篆謂其文屈曲纏/繞所以摹印章蟲書謂為蟲鳥之形所以書旛信也)皆
加引召遂至數十人侍中祭酒樂松賈護多引無行趣
埶之徒置其間(百官志侍中有僕射一人中興/轉為祭酒行下孟翻趣七喻翻)憙陳閭
里小事(憙許/記翻)帝甚悦之待以不次之位又久不親行郊
廟之禮㑹詔羣臣各陳政要蔡邕上封事曰夫迎氣五
郊清廟祭祀養老辟雍(迎氣五郊及養老辟雍註並見/四十四卷明帝永平二年漢宗)
(廟一歲五祀春以正月夏以四/月秋以七月冬以十月及臘)皆帝者之大業祖宗所
祗奉也而有司數以蕃國疎喪宫内産生及吏卒小汙
(疎喪謂疎屬之喪也賢曰小/汙謂病及死也數所角翻)廢闕不行忘禮敬之大任
禁忌之書拘信小故以虧大典自今齋制宜如故典(漢/制)
(凡齋天地七日宗廟山川五日小祀三日齋日内有汙/染解齋副倅行禮先齋一日有汙穢災變齋祀如儀)
庶答風霆災妖之異(妖于/驕翻)又古者取士必使諸侯歲貢
(尚書大傳曰古者諸侯/之于天子三歲一貢士)孝武之世郡舉孝亷又有賢良
文學之選于是名臣輩出文武竝興漢之得人數路而
已(賢曰數路謂孝亷/賢良文學之類也)夫書畫辭賦才之小者匡國治政
未有其能(治直之/翻下同)陛下即位之初先涉經術聽政餘日
觀省篇章(省悉/井翻)聊以游意當代博奕非以為教化取士
之本而諸生競利作者鼎沸其髙者頗引經訓風喻之
言下則連偶俗語有類俳優或竊成文虛冒名氏臣每
受詔于盛化門差次録第其未及者亦復隨輩皆見拜
擢既加之恩難復收改但守奉祿于義已𢎞不可復使
治民(復扶/又翻)及在州郡昔孝宣㑹諸儒于石渠(事見二十/七卷甘露)
(三/年)章帝集學士于白虎(事見四十六/卷建初四年)通經釋義其事優
大文武之道所宜從之若乃小能小善雖有可觀孔子
以為致逺則泥君子固當志其大者(賢曰子夏曰雖小/道必有可觀者焉)
(致逺恐泥鄭𤣥註云小道如今諸子書也泥謂滯陷/不通邕以為孔子之言當别有所據也泥乃計翻)又
前一切以宣陵孝子為太子舍人臣聞孝文皇帝制喪
服三十六日(事見十四卷/文帝後七年)雖繼體之君父子至親公卿
列臣受恩之重皆屈情從制不敢踰越今虛偽小人本
非骨肉既無幸私之恩又無祿仕之實惻隱之心義無
所依至有姦軌之人通容其中桓思皇后祖載之時(鄭/𤣥)
(曰祖謂將葬祖祭于/庭載謂升柩于車也)東郡有盜人妻者亡在孝中本縣
追捕乃伏其辜虛偽雜穢難得勝言(勝音/升)太子官屬宜
搜選令德豈有但取丘墓凶醜之人其為不祥莫與大
焉(言雖它有不祥/莫與比並大也)宜遣歸田里以明詐偽書奏帝乃親
迎氣北郊及行辟雍之禮又詔宣陵孝子為舍人者悉
改為丞尉焉(漢縣置丞尉丞署文書/典知倉獄尉主盜賊)　護烏桓校尉夏
育上言(校户教翻夏户/雅翻上時掌翻)鮮卑宼邊自春以來三十餘發
請徵幽州諸郡兵出塞擊之一冬二春必能禽滅先是
護羌校尉田晏坐事論刑(先悉/薦翻)被原(被皮/義翻)欲立功自効
乃請中常侍王甫求得為將甫因此議遣兵與育并力
討賊帝乃拜晏為破鮮卑中郎將大臣多有不同乃召
百官議於朝堂蔡邕議曰征討殊類所由尚矣然而時
有同異埶有可否故謀有得失事有成敗不可齊也夫
以世宗神武將帥良猛財賦充實所括廣逺數十年間
官民俱匱猶有悔焉(謂輪臺哀/痛之詔也)况今人財竝乏事劣昔
時乎自匈奴遁逃鮮卑强盛據其故地(事見四十七卷/和帝永元五年)
稱兵十萬才力勁健意智益生加以闗塞不嚴禁網多
漏精金良鐵皆為賊有漢人逋逃為之謀主兵利馬疾
過于匈奴昔段熲良將習兵善戰有事西羌猶十餘年
(段熲自桓帝延熹二年擊西羌/至建寧二年始成功凡十一年)今育晏才策未必過熲
鮮卑種衆不弱曩時(種章/勇翻)而虛計二載(載子/亥翻)自許有成
若禍結兵連豈得中休當復徵發衆人轉運無已(復扶/又翻)
是為耗竭諸夏并力蠻夷夫邊垂之患手足之疥搔中
國之困胷背之瘭疽(賢曰疥音介搔新到翻埤蒼曰瘭/必燒翻杜預註左傳曰疽惡瘡也)
方今郡縣盜賊尚不能禁况此醜虜而可伏乎昔髙祖
忍平城之恥吕后棄慢書之詬(詬古候/翻恥也)方之於今何者
為盛天設山河秦築長城漢起塞垣所以别内外異殊
俗也(别彼/列翻)茍無䠞國内侮之患則可矣(䠞與/蹙同)豈與蟲螘
之虜(螘與/蟻翻)校往來之數哉雖或破之豈可殄盡而方令
本朝為之旰食乎(為于偽翻下同旰/晩也音古按翻)昔淮南王安諫伐
越曰如使越人蒙死以逆執事厮輿之卒有一不備而
歸者(前書音義曰厮/微也輿衆也)雖得越王之首猶為大漢羞之而
欲以齊民易醜虜皇威辱外夷就如其言猶已危矣况
乎得失不可量邪(量音/良)帝不從八月遣夏育出髙栁田
晏出雲中匈奴中郎將臧旻率南單于出鴈門各將萬
騎三道出塞二千餘里檀石槐命三部大人各帥衆逆
戰(檀石槐分其國為三部見五十/五卷桓帝延熹九年帥讀曰帥)育等大敗喪其節傳
輜重(喪息浪翻傳株/戀翻重直用翻)各將數十騎犇還死者什七八三
將檻車徵下獄(下遐/稼翻)贖為庶人　冬十月癸丑朔日有
食之　太尉劉寛免　辛丑京師地震　十一月司空
陳球免　十二月甲寅以太常河南孟􁚕為太尉(􁚕音/乙六)
(翻/)　庚辰司徒楊賜免　以太常陳耽為司空　遼西
太守甘陵趙苞到官遣使迎母及妻子垂當到郡道經
栁城(杜佑曰漢遼西郡故城在盧龍城東栁/城縣屬遼西郡賢曰故城在今營州南)值鮮卑萬
餘人入塞冦鈔(鈔楚/交翻)苞母及妻子遂為所刼質(質音致/刼以為)
(質/也)載以擊郡苞率騎二萬與賊對陳(陳讀/曰陣)賊出母以示
苞苞悲號謂母曰為子無狀欲以微祿奉養朝夕不圖
為母作禍(號户刀翻養羊/亮翻為于偽翻)昔為母子今為王臣義不得
顧私恩毁忠節唯當萬死無以塞罪(塞悉/則翻)母遥謂曰威
豪(趙苞字/威豪)人各有命何得相顧以虧忠義爾其勉之苞
即時進戰賊悉摧破其母妻皆為所害苞自上歸葬(自/上)
(奏乞歸葬也/上時掌翻)帝遣使弔慰封鄃侯(鄃音/輸)苞葬訖謂鄉人
曰食祿而避難非忠也(難乃/旦翻)殺母以全義非孝也如是
有何面目立于天下遂歐血而死
光和元年(是年三/月改元)春正月合浦交趾烏滸蠻反(滸呼/古翻)招
引九真日南民攻没郡縣　太尉孟􁚕罷　二月辛亥
朔日有食之　癸丑以光祿勲陳國袁滂為司徒　己
未地震　置鴻都門學其諸生皆敇州郡三公舉用辟
召或出為刺史太守入為尚書侍中有封侯賜爵者(賜/爵)
(闗内侯/以下也)士君子皆恥與為列焉　三月辛丑赦天下改
元　以太常常山張顥為太尉顥中常侍奉之弟也
夏四月丙辰地震　侍中寺雌雞化為雄　司空陳耽
免以太常來豔為司空　六月丁丑有黒氣墮帝所御
温德殿東庭中長十餘丈似龍(長直/亮翻)　秋七月壬子青
虹見玉堂後殿庭中(洛陽宫殿名南宫有玉/堂前後殿見賢遍翻)詔召光祿
大夫楊賜等詣金商門(洛陽記曰南宫有崇德殿/太極殿殿西有金商門)問以
災異及消復之術(消復者消變/而復其常也)賜對曰春秋䜟曰天投
蜺天下怨海内亂(春秋演孔圖曰霓者斗之亂精也失/度投蜺見郭璞註爾雅曰雙出色鮮)
(盛者為雄曰虹/闇者為雌曰蜺)加四百之期亦復垂及(春秋演孔圖曰/劉四百歲之際)
(褒漢王輔皇王以期有名不就宋均註曰雖褒族人為/漢王以自輔以當有應期名見攝録者故名不就也復)
(扶又/翻)今妾媵閹尹之徒共專國朝(媵以證翻/朝直遥翻)欺罔日月
又鴻都門下招㑹羣小造作賦説見寵於時更相薦説
(更工/衡翻)旬月之間竝各㧞擢樂松處常伯任芝居納言(常/伯)
(侍中納言尚/書處昌吕翻)郤儉梁鵠各受豐爵不次之寵(姓譜郤晉/卿郤氏之)
(後/)而令搢紳之徒委伏畎畮(畮古/畝字)口誦堯舜之言身蹈
絶俗之行(行下/孟翻)棄捐溝壑不見逮及冠履倒易陵谷代
處幸頼皇天垂象譴告周書曰天子見怪則修德諸侯
見怪則修政卿大夫見怪則修職士庶人見怪則修身
(此逸/書也)唯陛下斥逺佞巧之臣(逺于/願翻)速徵鶴鳴之士(易曰/鶴鳴)
(在隂其子和之我有好爵吾與爾縻之繫辭曰君子居/室言善則千里之外應之鶴鳴之士言士之修身踐言)
(為時所/稱者也)斷絶尺一(斷丁/管翻)抑止槃游冀上天還威衆變可
弭議郎蔡邕對曰臣伏思諸異皆亡國之怪也天於大
漢殷勤不已故屢出祅變以當譴責(祅與妖同/於驕翻)欲令人
君感悟改危即安今蜺墮雞化皆婦人干政之所致也
前者乳母趙嬈貴重天下(嬈奴/鳥翻)讒諛驕溢續以永樂門
史霍玉(永樂門史董太/后宫官樂音洛)依阻城社又為姦邪今道路紛
紛復云有程大人者(宫中耆宿皆稱中/大人復扶又翻)察其風聲將為
國患宜髙為隄防明設禁令深惟趙霍以為至戒今太
尉張顥為王所進光祿勲偉璋有名貪濁(偉姓/璋名)又長水
校尉趙玹(玹音/𤣥)屯騎校尉蓋升(蓋古/合翻)竝叨時幸榮富優
足宜念小人在位之咎退思引身避賢之福伏見廷尉
郭禧純厚老成光禄大夫橋𤣥聰達方直故太尉劉寵
忠實守正竝宜為謀主數見訪問(數所/角翻)夫宰相大臣君
之四體委任責成優劣已分不宜聽納小吏雕琢大臣
也(賢曰雕琢謂䥴/削以成其罪也)又尚方工技之作(續漢志尚方掌上/手工作御刀劔諸)
(好器物技/巨綺翻)鴻都篇賦之文可且消息以示惟憂(惟思/也)宰
府孝亷士之髙選近者以辟召不慎切責三公而今竝
以小文超取選舉開請託之門違明王之典衆心不厭
(賢曰厭伏也/音一葉翻)莫之敢言臣願陛下忍而絶之思惟萬機
以答天望聖朝既自約厲左右近臣亦宜從化人自抑
損以塞咎戒(塞悉/則翻)則天道虧滿鬼神福謙矣(易曰天道/虧盈而益)
(謙鬼神害盈而福謙以/盈為滿者避惠帝諱也)夫君臣不密上有漏言之戒下
有失身之禍(易曰君不密則失/臣臣不密則失身)願寢臣表無使盡忠之
吏受怨姦仇章奏帝覽而歎息因起更衣(更工/衡翻)曹節於
後竊視之悉宣語左右(語牛/倨翻)事遂漏露其為邕所裁黜
者側目思報初邕與大鴻臚劉郃素不相平(臚陵如翻/郃古合翻)
(又曷/閣翻)叔父衛尉質又與將作大匠陽球有隙球即中常
侍程璜女夫也璜遂使人飛章言邕質數以私事請託
於郃郃不聽邕含隱切志欲相中(賢曰中傷也郃古合/翻數所角翻中竹仲)
(翻/)於是詔下尚書召邕詰狀(下遐稼翻下是/下同詰去吉翻)邕上書曰
臣實愚戇(戇陟/降翻)不顧後害陛下不念忠臣直言宜加掩
蔽誹謗卒至(卒讀/曰猝)便用疑怪臣年四十有六孤特一身
得託名忠臣死有餘榮恐陛下於此不復聞至言矣(復/扶)
(又/翻)於是下邕質於雒陽獄劾以仇怨奉公議害大臣大
不敬棄市(誣邕以請託不聽志欲中傷為仇怨奉公之/吏三公九卿皆大臣也劾户槩翻又户得翻)
事奏中常侍河南吕强愍邕無罪力為伸請(為于/偽翻)帝亦
更思其章有詔減死一等與家屬髠鉗徙朔方不得以
赦令除陽球使客追路刺邕(刺七/亦翻)客感其義皆莫為用
球又賂其部主(部主州牧/郡守也)使加毒害所賂者反以其情
戒邕由是得免　八月有星孛于天市(孛蒲/内翻)　九月太
尉張顥罷以太常陳球為太尉　司空來豔薨(曰考異/  袁紀)
(云豔以久病/罷今從范書)　冬十月以屯騎校尉袁逢為司空　宋
皇后無寵後宫幸姬衆共譖毁渤海王悝妃宋氏即后
之姑也中常侍王甫恐后怨之(悝被誅事見上熹/平元年悝苦回翻)因譖
后挾左道祝詛(祝職救翻/詛莊助翻)帝信之遂策收璽綬(璽斯氏/翻綬音)
(受/)后自致暴室以憂死父不其鄉侯酆及兄弟竝被誅
(不其縣前漢屬琅邪郡後漢併省為鄉賢曰故城在今/萊州即墨縣西南葢其縣之鄉也其音基被皮義翻下)
(同/)　丙子晦日有食之尚書盧植上言凡諸黨錮多非
其罪可加赦恕申宥回枉又宋后家屬竝以無辜委骸
横尸不得歛葬(歛力/贍翻)宜敇收拾以安遊魂又郡守刺史
一月數遷宜依黜陟以章能否縱不九載可滿三歲(賢/曰)
(書曰三載考績三考黜陟幽明孔安國注曰三年考功/三考九年能否幽明有别升進其明者黜退其幽者此)
(皆唐堯之法/也載子亥翻)又請謁希求一宜禁塞(塞悉/則翻)選舉之事責
成主者又天子之體理無私積宜𢎞大務蠲略細微帝
不省(省悉/井翻)　十一月太尉陳球免　十二月丁巳以光
禄大夫橋𤣥為太尉　鮮卑冦酒泉種衆日多(種章/勇翻)縁
邊莫不被毒(被皮/義翻)　詔中尚方(即尚方也/屬少府)為鴻都文學
樂松江覽等三十二人圖象立贊以勸學者(為于/偽翻)尚書
令陽球諫曰臣案松覽等皆出於微蔑(蔑者微之甚/幾於無也)斗
筲小人(筲竹器容斗二/升音所交翻)依慿世戚附託權豪俛眉承睫
(睫即涉翻/目毛也)徼進明時(徼一/遥翻)或獻賦一篇或鳥篆盈簡(賢/曰)
(八體書有鳥篆/象形以為字也)而位升郎中形圖丹青亦有筆不㸃牘
辭不辨心假手請字妖偽百品莫不蒙被殊恩蟬蜕滓
濁(賢曰説文曰蜕蟬蛇所解皮/也音式鋭翻或音他外翻)是以有識掩口(謂掩口/而笑也)
天下嗟歎臣聞圖象之設以昭勸戒欲令人君動鑒得
失未聞豎子小人詐作文頌而可妄竊天官垂象圖素
者也今太學東觀(東觀在南宫/觀古玩翻)足以宣明聖化願罷鴻
都之選以銷天下之謗書奏不省(省悉/井翻)　是歲初開西
邸賣官(開邸舍於西園/因謂之西邸)入錢各有差二千石二千萬四
百石四百萬其以德次應選者半之或三分之一於西
園立庫以貯之(貯丁/吕翻)或詣闕上書占令長隨縣好醜豐
約有賈(占章瞻翻長知/兩翻賈讀曰價)富者則先入錢貧者到官然後
倍輸又私令左右賣公卿公千萬卿五百萬初帝為侯
時常苦貧及即位每歎桓帝不能作家居(居積/也)曾無私
錢故賣官聚錢以為私藏(藏徂/浪翻)帝嘗問侍中楊竒曰朕
何如桓帝對曰陛下之於桓帝亦猶虞舜比德唐堯帝
不悦曰卿强項(賢曰强項言/不低屈也)直楊震子孫死後必復致
大鳥矣(大鳥事見五十一卷安/帝延光四年復扶又翻)竒震之曾孫也　南匈
奴屠特若尸逐就單于死子呼徵立
二年春大疫　三月司徒袁滂免以大鴻臚劉郃為司
徒(免考異曰袁紀二月丁巳滂/  劉郃作劉邵今從范書)　乙丑太尉橋𤣥罷拜
太中大夫以太中大夫段熲為太尉𤣥㓜子遊門次為
人所刼登樓求貨(所謂刼/質也)𤣥不與司𨽻校尉河南尹圍
守𤣥家不敢迫𤣥瞋目呼曰(瞋七人翻/呼火故翻)姦人無狀𤣥豈
以一子之命而縱國賊乎促令攻之𤣥子亦死𤣥因上
言天下凡有刼質皆并殺之不得贖以財寶開張姦路
由是刼質遂絶(質音/致)　京兆地震　司空袁逢罷以太
常張濟為司空　夏四月甲戌朔日有食之　王甫曹
節等姦虐弄權扇動内外太尉段熲阿附之節甫父兄
子弟為卿校牧守令長者布滿天下所在貪暴(校户教/翻守式)
(又翻長/知兩翻)甫養子吉為沛相尤殘酷凡殺人皆磔尸車上
隨其罪目宣示屬縣(賢曰罪目罪名/也磔陟格翻)夏月腐爛則以繩
連其骨周徧一郡乃止見者駭懼視事五年凡殺萬餘
人尚書令陽球常拊髀發憤曰若陽球作司隷此曹子
安得容乎既而球果遷司隷甫使門生於京兆界􁁉𣙜
官財物七千餘萬(前書音義曰□障也𣙜専也謂障/餘人買賣而自取其利𣙜古岳翻)京
兆尹楊彪發其姦言之司隷(京兆屬司/隷所部)彪賜之子也時
甫休沐里舍(里舍私/第也)熲方以日食自劾球詣闕謝恩因
奏甫熲及中常侍淳于登袁赦封􁘴等罪惡(姓譜封夏/封父之後)
(􁘴音吐/嗑翻)辛巳悉收甫熲等送雒陽獄及甫子永樂少府
萌沛相吉(樂音/洛)球自臨考甫等五毒備極萌先嘗為司
𨽻乃謂球曰父子既當伏誅亦以先後之義少以楚毒
假借老父(少詩/照翻)球曰爾罪惡無狀死不滅責乃欲論先
後求假借邪萌乃罵曰爾前奉事吾父子如奴奴敢反
汝主乎今日臨阬相擠(擠子細翻/又則兮翻)行自及也球使以土
窒萌口箠扑交至(箠止橤翻/扑普卜翻)父子悉死於杖下熲亦自
殺乃僵磔甫尸於夏城門大署牓曰賊臣王甫盡没入
其財産妻子皆徙比景球既誅甫欲以次表曹節等乃
敇中都官從事曰(中都官從事即都官從事主察舉百/官犯法者中興以後專令掊擊貴戚)
且先去權貴大猾(去羌/吕翻)乃議其餘耳公卿豪右若袁氏
兒輩(時諸袁以與袁赦/同宗貴寵於世)從事自辦之何須校尉邪權門
聞之莫不屏氣(屏必/郢翻)曹節等皆不敢出沐㑹順帝虞貴
人葬(虞貴人/順帝母)百官㑹喪還曹節見磔甫尸道次慨然抆
淚曰(賢曰抆拭也/音亡粉翻)我曹可自相食何宜使犬䑛其汁乎
(䑛池爾翻謁考異曰袁紀云球㑹虞貴人葬還入夏城/門曹節見  於道旁球大罵曰賊臣曹節節收淚于車)
(下而有是語/今從范書)語諸常侍今且俱入勿過里舍也(語牛/倨翻)節
直入省白帝曰陽球故酷暴吏前三府奏當免官以九
江微功復見擢用(事見上建寧六年/復扶乂翻下同)愆過之人好為妄
作(好呼/到翻)不宜使在司𨽻以騁毒虐帝乃徙球為衛尉時
球出謁陵(諸陵皆在司部/故司𨽻出謁陵)節敇尚書令召拜不得稽留
尺一球被召急因求見帝曰臣無清髙之行横蒙鷹犬
之任(謂司𨽻主摶噬姦非猶鷹/犬也行下孟翻横户孟翻)前雖誅王甫段熲葢狐
狸小醜未足宣示天下願假臣一月必令豺狼鴟梟各
服其辜(梟堅/堯翻)叩頭流血殿上呵叱曰衛尉扞詔邪至于
再三乃受拜於是曹節朱瑀等權勢復盛節領尚書令
郎中梁人審忠上書曰(審姓也漢初/有審食其)陛下即位之初未
能萬機皇太后念在撫育權時攝政故中常侍蘇康管
霸應時誅殄太傅陳蕃大將軍竇武考其黨與志清朝
政(朝直/遥翻)華容侯朱瑀知事覺露禍及其身遂興造逆謀
作亂王室撞蹹省闥(撞直江翻/蹹與踏同)執奪璽綬迫脅陛下聚
㑹羣臣離間骨肉母子之恩(間古/莧翻)遂誅蕃武及尹勲等
因共割裂城社自相封賞(事見上卷/建寧元年)父子兄弟被蒙尊
榮(被皮/義翻)素所親厚布在州郡或登九列或據三司(九列/九卿)
(也三司/三公也)不惟祿重位尊之責(惟思/也)而茍營私門多蓄財
貨繕修第舍連里竟巷盜取御水以作漁釣(賢曰水入/宫苑為御)
(水/)車馬服玩擬於天家(天家猶王家也君/天也故謂之天家)羣公卿士杜
口吞聲莫敢有言州牧郡守承順風㫖辟召選舉釋賢
取愚故蟲蝗為之生夷寇為之起(為于/偽翻)天意憤盈積十
餘年故頻歲日食於上地震於下所以譴戒人主欲令
覺悟誅鉏無狀昔髙宗以雉雊之變故獲中興之功(髙/宗)
(肜日有飛雉升鼎耳而/雊懼而修德殷以中興)近者神祇啟悟陛下發赫斯之
怒(詩云王/赫斯怒)故王甫父子應時馘􁆞路人士女莫不稱善
若除父母之讎誠怪陛下復忍孽臣之類不悉殄滅(忍/謂)
(含忍也隱忍/也孽魚列翻)昔秦信趙髙以危其國(事見八卷/秦二世紀)吳使刑
臣身遘其禍(左傳吳伐越獲俘焉以為閽使守/舟吳子餘祭觀舟閽以刀弑之)今以不
忍之恩赦夷族之罪姦謀一成悔亦何及臣為郎十五
年皆耳目聞見瑀之所為誠皇天所不復赦願陛下留
漏刻之聽(漏之度晝夜百刻留漏刻/之聽言少須㬰留聽也)裁省臣表(省悉/井翻)埽
滅醜類以答天怒與瑀考驗有不如言願受湯鑊之誅
妻子并徙以絶妄言之路章寢不報中常侍吕强清忠
奉公帝以衆例封為都鄉侯强固辭不受因上疏陳事
曰臣聞髙祖重約非功臣不侯所以重天爵明勸戒也
中常侍曹節等宦官祐薄品卑人賤讒諂媚主佞邪徼
寵(徼一遥翻/又古堯翻)有趙髙之禍未被轘裂之誅(賢曰轘裂/以車裂也)陛
下不悟妄授茅土開國承家小人是用(易曰開國承/家小人勿用)又
并及家人重金兼紫(賢曰金印紫綬重兼/言累積也重直龍翻)交結邪黨下
比羣佞(比毗/至翻)隂陽乖刺(刺盧/達翻)稼穡荒蕪人用不康罔不
由兹臣誠知封事已行言之無逮(封事謂封/爵之事也)所以冒死
干觸陳愚忠者實願陛下損改既謬從此一止臣又聞
後宫采女數千餘人衣食之費日數百金比榖雖賤而
户有饑色(比頻寐翻/言近者也)案法當貴而今更賤者由賦發繁
數以解縣官(數所角翻賢曰縣官調發既多故/賤糶榖以供之解居隘翻發也)寒不敢
衣飢不敢食民有斯戹而莫之䘏宫女無用填積後庭
天下雖復盡力耕桑猶不能供(復扶又/翻下同)又前召議郎蔡
邕對問於金商門邕不敢懐道迷國(盖引論語迷邦之/言不曰邦者避髙)
(帝/諱)而切言極對毁刺貴臣譏呵宦官陛下不密其言至
令宣露羣邪項領膏唇拭舌(賢曰詩曰駕彼四牡四牡/項領註云項大也四牡者)
(人所駕今但養大其領不肯為用諭大臣自/恣王不能使也膏唇拭舌謂欲讒毁故也)競欲咀嚼
造作飛條(賢曰飛條/飛書也)陛下回受誹謗致邕刑罪室家徙
放老㓜流離豈不負忠臣哉今羣臣皆以邕為戒上畏
不測之難下懼劒客之害(賢曰謂陽球使客追/刺邕也難乃旦翻)臣知朝
廷不復得聞忠言矣故太尉段熲武勇冠世(冠古/玩翻)習於
邊事垂髪服戎(賢曰垂髪/謂童子也)功成皓首歴事二主(二主靈/帝桓帝)
勲烈獨昭陛下既已式序(式用也式序者/用叙其功也)位登台司而
為司𨽻校尉陽球所見誣脅一身既斃而妻子逺播(播/遷)
(也/)天下惆悵(惆丑/鳩翻)功臣失望宜徵邕更加授任反熲家
屬則忠貞路開衆怨以弭矣帝知其忠而不能用　丁
酉赦天下　上禄長和海(賢曰上祿縣屬武都郡今成/州縣姓譜和本自羲和之後)
(一云卞/和之後)上言禮從祖兄弟别居異財恩義已輕服屬疎
末而今黨人錮及五族既乖典訓之文有謬經常之灋
帝覽之而悟於是黨錮自從祖以下皆得解釋(從祖緦/麻服從)
(才用/翻)　五月以衛尉劉寛為太尉　䕶匈奴中郎將張
修與南單于呼徵不相能修擅斬之更立右賢王羌渠
為單于(更工/衡翻)秋七月修坐不先請而擅誅殺檻車徵詣
廷尉死　初司徒劉郃兄侍中鯈與竇武同謀俱死(鯈/直)
(留翻桓紀/作劉鯈)永樂少府陳球説郃曰(賢曰桓帝母孝崇皇/后宫曰永樂置太僕)
(少府余據此時帝母孝仁董太后/居永樂宫非孝崇后也説輸芮翻)公出自宗室位登台
鼎天下瞻望社稷鎮衛豈得雷同容容無違而已今曹
節等放縱為害而久在左右又公兄侍中受害節等今
可表徙衛尉陽球為司𨽻校尉以次收節等誅之政出
聖主天下太平可翹足而待也郃曰凶豎多耳目恐事
未㑹先受其禍尚書劉納曰為國棟梁傾危不持焉用
彼相邪(論語孔子曰危而不持顛而不/扶則將焉用彼相矣焉於䖍翻)郃許諾亦與陽
球結謀球小妻程璜之女由是節等頗得聞知乃重賂
璜且脅之璜懼迫以球謀告節節因共白帝曰郃與劉
納陳球陽球交通書疏謀議不軌帝大怒冬十月甲申
劉郃陳球劉納陽球皆下獄死(下遐/稼翻)　巴郡板楯蠻反
(楯食/尹翻)遣御史中丞蕭瑗督益州刺史討之不克(瑗于/眷翻)
十二月以光祿勲楊賜為司徒　鮮卑冦幽并二州
三年春正月癸酉赦天下　夏四月江夏蠻反(夏户/雅翻)
秋酒泉地震　冬有星孛于狼弧(晉書天文志狼一星/在東井東南弧九星)
(在狼東南/孛蒲内翻)　鮮卑冦幽并二州　十二月立貴人何氏
為皇后(十考異曰袁紀在/  一月今從范書)徵后兄潁川太守進為侍中
后本南陽屠家以選入掖庭生皇子辨故立之(為何進/謀誅宦)
(官敗國亡/家張本)　是歲作畢圭靈昆苑(賢曰畢圭苑有二東/畢圭苑周一千五百)
(步中有魚梁臺西畢圭苑周三/千三百歩並在雒陽宣平門外)司徒楊賜諫曰先帝之
制左開鴻池右作上林不奢不約以合禮中今猥規郊
城之地以為苑囿壞沃衍(杜預注左傳曰衍沃/平美之地也壞音怪)廢田園
驅居民畜禽獸(畜許/六翻)殆非所謂若保赤子之義(書曰若/保赤子)
(惟民其/康乂)今城外之苑已有五六(賢曰陽嘉元年起西苑/延熹二年造顯陽苑雒)
(陽宫殿名有平樂苑上林苑/恒帝延熹元年置鴻德苑)可以逞情意順四節也(賢/曰)
(逞快也四節謂春/蒐夏苗秋獮冬狩)宜惟夏禹卑宫太宗露臺之意(惟思/也)
以尉下民之勞書奏帝欲止以問侍中任芝樂松(任音/壬)
(考異曰范書云中常侍樂松松本鴻都/文學必非中常侍袁紀云侍中今從之)對曰昔文王之
囿百里人以為小齊宣五里人以為大(齊宣王問於孟/子曰文王之囿)
(方七十里人猶以為小寡人之囿方四十里人以為大/何也對曰文王之囿方七十里芻蕘者往焉雉兎者往)
(焉與人同之人以為小不亦宜乎今王之囿殺其麋鹿/者如殺人之罪人以為大不亦宜乎此云五里微與孟)
(子/異)今與百姓共之無害於政也帝悦遂為之　巴郡板
楯蠻反　蒼梧桂陽賊攻郡縣零陵太守楊琁制馬車
數十乘以排囊盛石灰於車上(賢曰排囊即今囊袋也/排音蒲拜翻盛時征翻)
繫布索於馬尾(索昔/各翻)乂為兵車專彀弓弩及戰令馬車
居前順風鼓灰賊不得視因以火燒布然馬驚犇突賊
陣因使後車弓弩亂發征鼓鳴震羣盜波駭破散(波駭/者葢)
(喻以物擊水一波/動萬波隨而駭動)追逐傷斬無數梟其渠帥(梟者斬首/而梟之木)
(上也梟堅堯/翻帥所類翻)郡境以清荆州刺史趙凱誣奏琁實非身
親破賊而妄有其功琁與相章奏凱有黨助遂檻車徵
琁防禁嚴密無由自訟乃噬臂出血書衣為章具陳破
賊形埶及言凱所誣狀潛令親屬詣闕通之詔書原琁
拜議郎凱受誣人之罪琁喬之弟也(楊喬見上卷桓/帝永康元年)
　
　
　
　
　
　
　
　
　
　
　
　資治通鑑卷五十七
