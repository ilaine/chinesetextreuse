
　宋史全文卷十三中
　　宋哲宗二
丁夘元祐二年春正月壬戌王覿言朱光庭之論䇿題
言者旣以為因蘇軾與光庭之師程頥有隙而發矣吕
陶之言朱光庭論者又謂陶與蘇軾同是蜀人而遂言
光庭也陛下若置而不問惟詳察䇿題之是非而有罪
無罪專論蘇軾即黨名不起矣　故夏國主秉常以遺
進物遣使來詔其子乾順為夏國王如明道二年元昊
除節度使西平王例　詔傅堯俞王巖叟朱光庭以蘇
軾撰試舘職䇿題不當累有章疏今看詳得是非譏諷
祖宗只是論百官有司奉行有過令執政召逐人面諭
更不須彈奏三人者又各上疏　戊辰詔自今舉人程
試並許用古今諸儒之說或出己見勿引申韓釋氏之
書考試官於經義論䇿通定去留毋於老列莊子出題
　庚午蘇軾言臣近以試舘職策問為臺諌所言臣所
撰䇿問首引周公太公之治齊魯後世皆不免衰亂者
以明子孫不能奉行則雖大聖大賢之法不免於有弊
也後引文帝宣帝仁厚而事不廢核實而政不苛者以
明臣子若奉行得其理無觀望希合之心則雖文宣足
以無弊也何嘗有毫髮疑似議及先朝臣前歲召還始
見故相司馬光臣論差役免役各有利害免役掊斂民
財而下有錢荒之患差役民常在官而貪吏猾胥得縁
為姦二害輕重蓋略相等光聞之愕然曰若君此言計
將安出臣謂先帝本意使民戸率出錢專力於農坊場
河渡官自出賣而以其錢雇募衙前民不知有倉庫綱
運破家之禍此萬世之利也决不可變光聞臣言大以
為不然臣又與光言熈寧中嘗行給田募役法光尤以
為不可臣每行監司守令告詞皆以奉守先帝約束毋
得弛廢為戒由此觀之臣豈謗議先朝者哉　辛未傅
堯俞王巖叟入對論蘇軾䇿題不當太皇太后曰此朱
光庭私意卿等黨光庭耳光庭未言時何故不言堯俞
與巖叟同奏曰臣等蒙宣諭謂黨附朱光庭彈奏蘇軾
上辜任使更不敢詣臺供職伏俟譴斥丙子詔蘇軾所
撰䇿題即無譏諷祖宗之意又縁自來官司試人亦無
將祖宗治體評議者蓋學士院失於檢㑹劄與學士院
知令蘇軾傅堯俞王巖叟朱光庭各疾速依舊供職蓋
從右僕射吕公著之議也范純仁亦言蘇軾只是臨文
偶失周慮本非有罪　二月詔左司諫朱光庭乘傳詣
河北路與監司一貟徧視灾荒按累降指揮措置賑濟
　詔賜富弼神道碑以顯忠尚德為額仍命翰林學士
蘇軾撰文　詔吏部選人改官每歲以百人為額　三
月甲寅詔輔臣分詣寺觀祈雨　執政奏事延和殿太
皇太后諭曰性本好靜昨止縁主上沖幼權同聽政蓋
非得已况母后臨朝非國家盛事文德殿天子正朝豈
女主所當御宰臣吕公著等言陛下執謙好禮冠映古
今加以思慮精深非臣等所及　詔内外待制大中大
夫以上歲舉第二任通判資序人堪知州者一人先是
吕陶言任官之弊其輕且濫者惟郡守為甚故有是詔
　詔内侍省供奉官以下至黄門以一百人為定額程
頥上疏曰臣前言乞於延和殿講讀太皇太后時至簾
下觀講官進說講官有當奏禀便得上聞臣今思之太
皇太后雙日垂簾聽政隻日若更親臨講讀亦恐勞煩
聖躬欲乞只就垂簾日聽政罷召當日講官至簾前問
當主上進德次第講說所至如何開益蓋輔導之間有
當奏知之事可以陳說所繫甚大又上疏曰臣近言邇
英漸熱只乞就崇政延和殿聞給事中頋臨以延和講
讀為不可臣料臨之意不過謂講官不可坐於殿上以
尊君為說爾臣不暇逺引只以本朝故事言之太祖皇
帝召王昭素講易眞宗令崔頥正講尚書邢昺講春秋
皆在殿上當時仍是坐講立講之儀只始於明肅太后
之意此又祖宗尊儒重道之盛美豈獨子孫所當為法
萬世帝王所當法也今世俗之人能為尊君之言而不
知尊君之道人君惟道德益髙則益尊若勢位則崇髙
極矣尊嚴至矣不可復加也　夏四月丙戌交趾遣使
入貢　詔文彦博十日一赴朝參因至都堂議事仍一
月一赴經筵以彦博累章乞致仕故有是命　庚寅梁
燾奏春夏大旱辛夘詔可自今月十一日後避正殿減
常膳公卿大夫其勉修厥職共圖消復　甲午范純仁
言旱暵作沴前代多因灾異求訪直言陛下臨御之初
即下詔許人實封言事伏望聖旨下三省樞宻院六曹
寺監將前來封章並令檢尋擇賢明近臣選官看詳其
决然可行者便令執政進擬施行又尚書諸曹受天下
四方牒訴奏請文字乞降聖旨並委御史臺諫官給事
中左右司郎官分定㸃檢抽索事祖行遣子細看詳定
奪丁酉詔差傅堯俞杜紘孫升赴吏部王巖叟孫覽韓
川赴戸部張問上官均赴禮部韓宗道張舜民赴兵部
梁燾范純禮吕陶赴刑部王覿張舜民赴工部㸃檢自
去年正月至年終承受到文字抽索事祖行遣次第子
細看詳其間有執文害事不近人情者并元條刪改其
勘當住滯者促令結絶其指揮不當及非理問難鹵莽
判收者亦許牒本部再與詳究施行用范純仁之言也
　己亥内出太皇太后手詔旱暵為虐詔諸路監司分
督郡縣刑獄王巖叟同中丞傳堯俞入對延和堯俞先
奏旱暵由臣等不職太皇太后曰蓋由太皇太后無德
干卿等甚事　辛丑雨　壬寅詔在京職事官歲合舉
官陞陟者文臣六曹尚書以上各二人待制以上各四
人左右司郎官以上各二人軍器少監以上各二人武
臣觀察使以上各二人著為令　甲辰詔張舜民特罷
監察御史依前權判登聞鼓院先是舜民言夏人政亂
強臣爭權乾順存亡未可知朝廷未宜遽加爵命近差
封冊使劉奉世等願勿遣縁大臣有欲優假奉世者為
是過舉大臣指文彦博也故舜民有是責傅堯俞乞速
賜追還以協易不逺復之義王巖叟言舜民言果是則
有益於聦明果非則何傷於彦博殿中侍御史孫升監
察御史上官均韓川皆言舜民不當罷梁燾言望還舜
民舊職以盡其效王覿亦以為言俱不報　乙巳徐州
布衣陳師道為亳州司戸參軍充徐州州學教授先是
蘇軾傅堯俞孫覺等言師道文詞髙古度越流軰安貧
守道若將終身茍非其人義不往見過壯未仕實為遺
才故有是命　傅堯俞王巖叟言左丞李淸臣竊位日
乆資材闒茸性行險邪專於為己有患失之心茍於隨
人無自立之志人材之能否不知民事之利病不識伏
望聖慈早賜罷黜上官均言淸臣不恊衆論梁燾言淸
臣猥暗貪鄙庸懦傾邪戊申李淸臣以資政殿學士知
河陽　五月巖叟堯俞等又言臣等累上封章論張舜
民不當罷御史不蒙開納言責難以冒居伏望降黜自
今更不敢詣臺供職吕公著慮言者將激怒上意致朝
廷有罪言者之失乃奏乞稍與優遷令解言職　丁夘
劉摰為尚書左丞王存為尚書右丞戊辰孔文仲為左
諌議大夫杜純為侍御史吕陶為左司諌賈易為右司
諌王巖叟為起居舎人朱光庭為左司貟外郎王覿為
右司貟外郎孫升差知濟州梁燾為集賢殿修撰知潞
州先是燾於省中面詰給事中張問因誚問貪禄不去
不知世所謂羞耻而孫升再劾張問引燾不知羞耻等
語於是批旨付三省曰巖叟光庭韓川等乆在言路宜
稍遷擢燾於禁省詬同列升朋附燾宜罷於是巖叟等
皆逓遷而升與燾有是命　癸酉胡宗愈為御史中丞
宗愈首進六事曰端本正志知難加意守法畏天它日
奏對便殿上問朋黨之弊宗愈曰君子義之與比謂小
人為姦邪則小人必指君子為朋黨陛下擇中立不倚
者用之則朋黨自銷因進君子無黨論　六月辛巳朔
甲申彭汝礪為起居舎人執政有問新舊之政者汝礪
曰政無彼此之辨一於是而已今所更大者取士及差
役法行之而士民皆病未見其可也　戊子丁騭為右
正言騭自行新法即不肯為知縣折資監當㡬二十年
人多稱之　趙挺之方蒙趙屼並為監察御史　秋七
月乙夘權開封府推官張商英為提㸃河東路刑獄商
英先上書謂三年無改於父之道今先帝陵土未乾奈
何輕議變更又嘗移簡蘇軾欲作言事官或得之以告
吕公著公著不恱故出之商英簡蘇子瞻云老僧欲住
烏寺呵佛罵祖一巡如何孫林過子瞻竊得其簡示吕
申公之子希純希純白申公申公不恱出商英　壬戌
御札付中書省曰門下侍郎韓維嘗面奏范百禄任刑
部侍郎所為不正輔臣奏劾臣寮當形章疏明論曲直
豈但口陳意欲無迹何異姦讒可罷門下侍郎守本官
分司南京仍放辭謝吕公著即上疏言韓維素有時望
俟其有請聽使去位以全君臣之大體甲子詔韓維知
鄧州然猶用前責辭中書舎人曽肇封還韓維辭頭不
報　乙丑吕陶為京西轉運副使上官均為比部貟外
郎　戊辰吕公著復論責韓維事辛未韓維為資政殿
大學士知鄧州　八月辛巳右司諌賈易知懐州自蘇
軾以䇿題事為臺諌官所言而言者多與程頥善軾頥
旣交惡其黨迭相攻易獨建言請并逐二人又言吕陶
黨助軾兄弟而文彦博實主之語侵彦博及范純仁太
皇太后欲峻責易吕公著言易所言頗切直惟詆大臣
為太甚苐不可復處諫列爾太皇太后曰不責易此亦
難作公著曰不先逐臣易責命亦不可行爭乆之乃止
罷諫職旣退吕大防劉摰王存私相顧而嘆曰吕公仁
者之勇乃至於此　程頥罷經筵權同管勾西京國子
監左諌議大夫孔文仲言頥人品纎汚天資憸巧元無
鄉曲之行常在公卿之門臣居京師近二年頥未嘗過
門臣比除臺諫官頥即來訪先談賈易之賢又曰吕陶
補司諌則賈明叔必不安職矣明叔者指賈易字也臣
曰何以言之頥曰明叔近有文字攻陶之罪今陶設為
司諫明叔辭去决矣公能坐觀明叔之去乎推頥之言
必是與陶有隙又欲諷臣攻陶助易也陛下以淸明安
靜為治於上而頥乃鼓騰利口間亂羣臣使之相爭闘
於下伏望論正頥罪放還田里以示典刑先是頥赴講
上瘡疹不坐已累日退詣宰相問曰上不御殿知否曰
不知曰二聖臨朝上不御殿太皇太后不當獨坐且上
疾而宰相不知可為寒心翼日吕公著等以頥言奏遂
詣問疾上不恱故黜之　丁亥孔文仲左正言丁騭進
對太皇太后宣諭曰一心為國勿為朋比　戊申以復
洮州俘獲鬼章宰臣率百官表賀于延和殿　九月辛
亥豐稷為殿中侍御史　庚申王覿奏蘇軾程頥向縁
小忿寖結仇怨於是頥軾素相親善之人更相詆訐以
求勝勢前日頥敗而言者及軾若欲保全軾則且勿大
用之庶㡬使軾不遽及於大悔吝又奏小人近乃造為
飛語有五鬼十物十八姦之說大槩不過取一二公議
所共惡者以實其說而餘皆端良之士也伏望詔牓朝
堂明示以不信讒言之意以安士大夫之心　庚午吕
公著言十五日以經筵講畢論語賜執政及講官御筵
是日内出皇帝御書唐賢律詩分賜臣等次日於簾前
謝蒙太皇太后宣諭皇帝好學在宫中别無所為惟是
留心典籍天下幸甚臣輙於尚書論語及孝經中節取
要語共一百叚進呈庶便於省覽它日三省奏事畢宣
諭公著曰所進尚書論語等要義百篇皇帝已依所奏
每日書寫看覽甚有益於學問與寫詩篇不同也　冬
十月知懐州賈易責知廣德軍御史交章論易唯謟事
程頥黙受教戒頥指氣使若驅家奴故有是責　癸夘
劉摰言知陳州傅堯俞知齊州王巖叟知潞州梁燾通
判虢州張舜民知廣德軍賈易皆忠直之臣守正不撓
陛下試取近來言者章疏宻察其意其間心出於至誠
言出於忠信憂國如飢渴謀議知大體有如堯俞者乎
孤立不懼彈劾權強赤心事上略無私意有如巖叟者
乎守正堅確不憚大吏不黨同列嫉邪指惡有如舜民
燾及易者乎臣願召此數忠正之臣入備任使以慰公
議以消姦黨　甲辰泉州増置市船從戸部尚書李常
請也　丁未范祖禹乞於邇英閣復張掛仁宗王洙蔡
襄所書無逸孝經圖從之　十一月庚申以鬼章入獻
于崇政殿詰犯邊之狀諭以聽招其子及部属歸附以
自贖鬼章服從釋縛　壬戌李常轉對陳七事曰崇廉
耻存鄉舉别守宰廢貪贓審疑獄擇儒師修役法又言
差役之法上戸富安下户空匱富安則以差為病空匱
則出力為宜輙采差助二法隨上下所宜條叙梗槪若
便民而可乆也　壬申詔講讀官遇不開講日輪具漢
唐故事有益政體者二條進入先是蘇頌言國朝典章
大抵襲唐乞詔史官采新唐書中人主所行日進數事
故有是詔頌每進可為規戒有補時政者必述以己意
反復言之　十二月乙酉以大寒賜諸軍薪炭錢再令
開封府閱坊市貧民以錢百萬計口量老少給之　丙
午趙挺之奏蘇軾輕薄虚誕有如市井俳優之人學術
本出戰國䇿蘇秦張儀縱横揣摩之說近日學士院䇿
試廖正一館職乃以王莽袁紹董卓曹操簒漢之術為
問使軾得志將無所不為矣
戊辰元祐三年春正月丙辰詔以春寒展給賣薪炭限
十有五日　庚申詔發京西南路闕額禁軍榖五十餘
萬斛減市價出糶至麥熟日止以雪寒物價翔踴也
王覿奏蘇軾習為輕浮貪好權利不通先王性命道德
之意專慕戰國縱横捭闔之術長於辭華而暗於義理
若使乆在朝廷則必立異妄作即宜且與一郡稍為輕
浮躁競之戒　甲戌踈决在京及府界繫囚雜犯死罪
以下第降一等至杖釋之以乆隂不解也　丙子御史
中丞胡宗愈侍御史王覿進對宣諭曰乆隂不解雪寒
民不易宗愈對曰陛下賜錢糶米分賣芻炭都民甚幸
唯河北京東災傷猶須多方賑濟曰已一一有指揮宗
愈覿曰聞二聖焦勞上元禁中不曽用樂上元不御樓
亦未嘗燕㑹　二月詔自今朝㪚中㪚正議光禄金紫
光禄大夫並置左右進士出身及帶職轉至左朝議中
㪚二資餘人轉至朝議中㪚分左右字為四資以上各
理七年磨勘其正議至金紫並分左右字為八資應今
官已及此者悉加之　蘇軾言差役之法天下以為未
便近聞疎逺小臣張行者力言其弊而諌官韓川深詆
之至欲重行編竄臣每見吕公著安燾吕大防范純仁
皆言差役不便但為已行之令不欲輕變兼恐臺諌紛
爭卒難調和願陛下問公著等令指陳差雇二法各有
若干利害昔日雇役中等人戸歲出錢㡬何今者差役
歲費錢㡬何及㡬年一次差役皆可以折長補短約見
其數以此計筭利害灼然而况農民在官貪吏狡胥百
端蠶食比之雇人苦樂十倍　張行者遂寧人言神宗
議納役錢蓋嘗謂之助役矣以為若止於助則未能盡
免將使後世役亦差錢亦納於是更為免役其慮深矣
又言臣恐議者以為朝廷有心於改法無心於便民章
疏十上詔監司取戒勵以聞行乃止　己丑左司諌豐
稷為國子司業揚王顥荆王頵嘗令成都府路走馬承
受造錦地衣稷獨奏劾以謂近属奢侈官吏奉承宜皆
紏正其罪給事中趙君錫曰諌官如是天下必太平不
數日稷徙他官　詔殿試經義詩賦人並試䇿一道從
趙挺之請也　知貢舉蘇軾同孫覺孔文仲言臣等伏
見從來天下之患無過官冗今日一官之闕率四五人
守之爭奪紛紜廉耻道盡伏見恩牓得官之人布在州
縣例皆垂老别無進望惟務黷貨以為歸計貪冒不職
十人而九朝廷所放恩牓㡬千人矣何曽見一人能自
奮勵有聞於時而殘民敗官者不可勝數伏乞特奏名
舉人詔殿試考官精加考較量取一二十人委有學問
詞理優長者即許出官其餘皆補文學長史之類不立
選限　劉安世言自去歲已後屢罷言事之官往往竊
議以謂陛下好賢之志稍異於初年納諌之心漸怠於
昔日又言昔之善觀人之國者不視其勢之盛衰而先
察其命之弛張未論其政之醇疵而先審其令之繁簡
伏覩朝廷命令變易頻數甚者朝行而夕改亦有前詔
未頒而後令蠲除者蓋由講議未精思慮未審人情有
所未盡事理有所未通或牽於好惡之私或溺於迎合
之說故一人言之而遽為之紛更也至於法度之廢置
政事之因革必使大臣公心恊訪博極利病廣覽詳擇
務當義理更其所可更則不嫌於違俗守其所可守則
無憚於襲故申敕門下無使徒為煩瀆以應故事　三
月丁巳御集英殿試進士己巳賜進士李常寧等二十
有四人及第二百九十六人出身一百八十有八人同
出身諸科明經七十有三人各賜本科及第出身同出
身有差　甲戌増賜新釋褐進士錢百萬酒五百壺為
期集費　夏四月辛巳右僕射吕公著為司空同平章
軍國事仍一月三赴經筵二日一朝因至都堂議事吕
大防為左僕射范純仁為右僕射兼中書侍郎制詞學
士蘇軾所草也是夕軾對於内東門小殿旣承旨太皇
太后忽宣諭軾曰内翰何以至此軾曰遭遇陛下曰不
關老身事亦不關官家事此是神宗皇帝之意當其飲
食而停筯看文字則内人必曰此蘇軾文字也神宗忽
時稱曰竒才竒才但未及用學士而上仙爾軾哭失聲
太皇太后與上左右皆泣已而命坐賜茶曰内翰直須
盡心事官家以報先帝知遇軾拜而出撤金蓮燭送歸
院　壬午孫固守門下侍郎劉摰守中書侍郎王存守
尚書左丞安燾為右光禄大夫依前知樞宻院事胡宗
愈為中大夫守尚書右丞趙瞻為樞宻直學士簽書樞
宻院事　甲申韓川劉安世進對太皇太后問近日差
除如何安世等曰朝廷用人皆恊輿望惟胡宗愈公議
以為未允耳　癸丑范祖禹言臣不侍經席已踰兩月
昔唐憲宗不對學士兩月李絳奏曰為臣等竊禄偷安
之計則便矣其如陛下何陛下如好學則天下之君子
皆欣慕願立於朝以直道事陛下輔助德業而致太平
矣陛下如不好學則天下之小人皆動其心欲立於朝
以邪謟事陛下竊取富貴而專權利矣　五月初胡宗
愈除尚書右丞王覿疏宗愈自為御史中丞論事建言
多出私意與蘇軾孔文仲各以親舊相為比周内批王
覿論列不當落諌議大夫與外任差遣翼日吕公著言
今來若止為論列胡宗愈便行責降必未恊衆情未敢
行下後二日公著與大防純仁再論於簾前太皇太后
意猶未解純仁退而上疏曰側聞聖訓以謂朋黨甚多
宜早施行恐於卿等不便以臣愚見朝廷本無朋黨只
是善惡邪正各以類分陛下旣用善人則匪人皆憂難
進遂以善人之相稱舉者皆指以為朋黨所有先降貶
謫王覿文字臣未敢簽書監察御史趙挺之言王覿因
言執政而罷朝論以覿任職皆為覿賀楊康國奏一二
年來陛下略不優假言路去年逐張舜民今歲又罷王
覿皆縁論及執政而歲歲逐諌官御史伏望追寢罷覿
之命　六月劉安世言臣三次論奏胡宗愈操行汙下
毁滅廉耻誠不足以輔佐人主參預國論乞特行罷免
　秋七月庚戌日至酉初一刻赤如赭　壬戌詔應大
臣奏舉舘職並依條召試除授其朝廷特除不用此令
先是劉安世言祖宗定天下首闢儒舘以育人材處於
英俊之地而厲其名節觀以古今之書而開其聦明近
歲以來寖輕其選或縁世賞或以軍功或酬聚斂之能
或徇權貴之薦未嘗較試遂貼職名又言今陛下過聽
臣言追復舊制而繼云其朝廷特除者不在此限則是
名為更張弊原尚在欲乞自轉運使以上資序特除者
得不用此制度能塞僥倖之門重舘職之選　八月庚
子劉安世言臣伏見祖宗以來執政大臣親戚子弟未
嘗敢授内外華要之職自王安石秉政以後盡廢累聖
之制專用親黨務快私意在位之臣猶襲故態子弟親
戚布滿要津此最當今大患也願出此章徧示三省俾
不廢祖宗之法　中書舎人曽肇言七月内批錢珏特
差勾當牛羊司八月内批劉言特添差勾當翰林司臣
伏見太皇太后陛下皇帝陛下杜絶請謁裁抑恩倖而
近日以來頗有干求内降特與差遣者竊恐僥倖之人
轉相扳援謹并録上仁宗朝縁内降戒飭詔書事迹凡
八條别為一通伏乞置之坐右少助省覽　九月戊申
蘇軾言臣今日邇英進讀寶訓及太宗皇帝每見時和
歲豐雨雪應時輙喜不自勝舉酒以属羣臣又是日熒
惑與日同度太史奏言當旱旣而雨足歲豐臣讀至此
因進言水旱雖天意然人君修德可以轉災為福　丁
夘上御集英殿試賢良方正能直言極諌科謝悰已賜
悰進士出身除初等職官劉安世言近見悰申尚書省
辭免新命狀乃云所有勑命未敢抵授以祗為抵以受
為授昔唐之省中有伏獵侍郎為嚴挺之所譏而罷陛
下初復制舉豈容有抵授賢良乎　冬十月御史翟思
等言淸心莫如省事省事莫如省官盖事省則可以省
吏吏省則可以省禄禄省則可以省費以今天下之事
其煩簡多寡蓋無以異於官制以前然昔以一官治之
者今析之為四五昔以一吏主之者今増而為六七願
朝廷參考古制以救今弊　十一月劉安世言屢見近
臣連名薦士多為㨗徑容使躁求人懷覬覦何所不至
詔自今臣寮特有薦舉毋得列衘聞奏　十二月甲午
鄆州州學教授周穜罷歸吏部用劉安世蘇軾言也安
世言伏見周穜上書乞以故相王安石配享神宗皇帝
穜以疎逺㣲賤之臣懐奸邪觀望之志陵蔑公議妄論
典禮伏望重行竄殛以明好惡軾言臣忝備侍從謬於
知人至引此人以汙學校謹自劾以待罪　閏十二月
詔頒元祐敕令格式　范鎭卒甲辰京西北路管押范
鎭所定鑄成律十二編鍾十二鑄鍾一尺一斛一響石
為編磬十二特磬一簫笛塤箎巢笙和笙各二較景祐
中季照所定又下一律有竒并書及圖法上進詔送太
常寺令尚書禮部太常寺參定以聞詔范鎭與一子有
官人陞一任差遣製造人等第支賜詔下鎭已卒　户
部尚書韓忠彦侍郎蘇轍韓宗道言本部近編成元祐
㑹計録大抵一歲天下所收錢榖金銀幣帛等物未足
以支一歲之出臣等願明敕本部隨事看詳量加裁損
二聖以身率之大臣以身先之則誰不信伏貼黄乞降
朝旨令本部裁减浮費前後所減三十餘事率皆浮費
之小者已約及二十餘萬貫詔户部取索應干財用除
諸班諸軍料錢衣粮賞給特支依舊外其餘浮費並行
裁省節次以聞　御史中丞李常言先帝以人吏無禄
為不足以責其廉遂重其罰而禄之向已命官覈實汰
冗請督責成書詔門下中書後省疾速立法　甲寅太
皇太后詔曰吾今自以𦕈身率先天下今後每遇聖節
大禮生辰合得親属恩澤並四分減一皇太后太妃凖
此
己巳元祐四年春正月甲申左司諌韓川為集賢校理
權發遣𨽻州以數言胡宗愈不聽故也　己亥詔罷回
河及修減水河　二月甲辰司空同平章軍國事吕公
著卒贈太師申國公諡正獻公著識慮深敏量閎而學
粹茍便於國不以私利害動其心與人至誠不事表襮
其好士樂善出於天性士大夫有以人物為意者必問
其所知與其所聞相參覈以待上求神宗嘗謂執政曰
吕公著之於人才其言不欺如權衡之稱物上前議政
事盡誠去飾博取衆人之善以為善至其所當守毅然
不可回奪也　壬戌御邇英殿召講讀官講尚書讀寳
訓司馬康講洪範至义用三德上問曰只此三德為更
有德康對曰臯陶所陳有九德如柔而立剛而塞強而
毅之類是也先是上恭黙未言起居舎人王巖叟喜聞
德音因欲風諌退而上言陛下旣能審而問之必能體
而行之三德者人君之大本得之則治失之則亂不可
須臾去者也三數雖少推而廣之足以盡天下之要陛
下誠能用以修己安人則堯舜三代之盛可坐致也
己巳知鄧州蔡確為觀文殿大學士餘如故三月甲戌
蘇頌等奏撰進漢唐故事分門増修詔以邇英要覽為
名　劉安世言自去年四月以後凡十八次疏論列胡
宗愈罪狀未覩施行又以狀申三省乞将所奏請付外
施行己夘尚書右丞胡宗愈為資政殿學士知陳州
詳定製造水運渾儀所奏宋以火德王天下所造渾儀
其名水運甚非吉兆詔以元祐渾天儀象為名　劉安
世言去冬迄春雨雪愆期夏苗將槁秋種未布伏望特
罷宴樂以示閔雨之意丁亥詔罷春宴　蘇軾為龍圗
閣學士知杭州從軾請也旣踰月軾言臣近以臂疾堅
乞一郡但謂朝廷哀憐衰疾許從私便及出朝參乃聞
近日臺官論奏臣罪狀甚多而陛下不肯降出伏望聖
慈盡將臺諌官章疏降付有司令盡理根治所貴天下
曉然知臣有罪無罪不是陛下屈法庇臣則雖死無所
恨矣夫君子之所重者名節也故有捨生取義殺身成
仁可殺不可辱之語而爵位利禄蓋古者有志之士所
謂鴻毛敝屣也人臣知此輕重然後可與事君父　辛
夘午時有流星出自東北方向西北方急流至濁没
夏四月癸夘給事中趙君錫奏蘇軾乞外任遂除杭州
軾之文追攀六經蹈藉班馬知無不言故壬人畏憚為
之銷縮公論倚重隱如長城使之在朝用其善言則天
下蒙福聽其讜論則聖心開益行其詔令則四方風動
伏望收還軾所除新命復留禁林仍侍經幄　戊申詔
應進士不兼試詩賦人許依舊法取應於本經外増治
一經増試一場論語孟子分兩場試　壬子先是知漢
陽軍吳處厚言蔡確昨謫安州不自循省包蓄怨心作
夏中登車蓋亭絶句十篇内二篇譏訕尤甚其詩云矯
矯名臣郝甑山忠言直節上元間釣臺蕪没知何處歎
息思公俯碧灣右譏訕朝廷情理切害按唐郝處俊封
甑山公上元初髙宗多疾欲遜位武后處俊諌曰昔魏
文帝著令不許皇后臨朝今陛下奈何欲身傳位天后
乎由是事沮臣竊以太皇太后垂簾聽政蔡確不思於
它而思處俊此其意何也又云喧豗六月浩無津行見
沙洲束兩濵如帶溪流何足道沉沉滄海㑹揚塵言海
㑹有揚塵時人壽㡬何尤非佳語滄海揚塵事出葛洪
神仙傳此乃時運之大變不知確吟詩託意如何詔令
蔡確開具因依實封聞奏乃令委知州錢景陽繳進蔡
確元題詩本　戊午禮部言經義詩賦進士聽習一經
第一塲試本經義二道論語或孟子義一道第二場賦
及律詩一首第三場論一首第四場子史時務䇿二道
經義進士並習兩經以詩禮記周禮左氏春秋為大經
周易公羊榖梁儀禮為中經願習二大經者聽即不得
偏占兩中經其治左氏春秋者不得以公羊榖梁為中
經第一場試本經義三道論語義一道第二場本經義
三道孟子義一道餘如前並以四場通定髙下去留不
以人數多寡各取五分即零分及元額解一人者聽取
辭理優長之人從之　丙寅詔兖州至聖文宣王廟置
教授一貟　五月辛未著作郎范祖禹為右諫議大夫
兼侍講祖禹上言古先明王欲治天下先正其本在於
人君一心而已天下治亂出於君心君心一正則萬事
無不正若皇帝聖心曉然明於邪正是非它日衆說不
能惑小人不能進則萬事定矣　癸酉御史中丞李常
為兵部尚書盛陶為太常少卿中書舎人曽肇為給事
中常與陶皆坐不言蔡確也右司諌吳安詩論肇教彭
汝礪救確而不自言其奸乃過於汝礪肇尋亦坐左遷
　辛巳詔蔡確責授左中㪚大夫守光禄卿分司南京
丙戌蔡確旣責梁燾吳安詩劉安世以為責輕傅堯俞
侍御史朱光庭相繼論列范祖禹言確之罪惡天下不
容伏乞處以典刑重行竄謫獨范純仁王存以為不可
純仁上疏云陛下臨御以來政化清明如青天白日無輕
氛薄翳道徳純備如精金美玉無纖瑕小疵今以一蔡
確之故煩朝廷行稀闊之刑天下久安人所罕見必生
疑駭丁亥詔蔡確責授英州别駕新州安置吕大防及
劉摯等初以確母老不欲令過嶺太皇太后曰山可移
此州不可移大防等遂不敢言純仁退謂大防曰此路
荆棘七八十年矣奈何開之吾儕政恐亦不免耳　李
常罷新除兵部尚書出知鄧州坐不言蔡確為諫官所
攻也彭汝礪依前朝奏郎知徐州坐營救蔡確并不草
確與盛陶等責詞故黜之曽肇為寳文閣待制知頴州
亦坐諫官有言也　是日詔丁憂人邢恕候服闕日落
直龍圖閣降授承議郎添差監永州在城鹽倉兼酒税
先是恕自襄州移河陽専抵鄧州見蔡確相與謀日者
所造定䇿事及司馬康赴闕恕特詔康道河陽因勸康
作書稱確為它日全身保家之計康與恕同年登科又
以恕出其父光門下信之作書如恕言恕本意必得康
書者以謂司馬光之子云爾則確定䇿事可取信於世
既而梁燾自潞州以左諫議召恕亦要燾出河陽既至
恕連日夜論確定䇿功不休且以康與確書為證燾不
恱㑹吳處厚奏確詩燾因是遂與劉安世等共請誅確
確既貶竄恕亦坐責康初欲從恕招邵雍之子伯温謂
康曰公休除喪未見君不宜先見朋友康曰已諾之矣
伯温曰恕傾巧或以事要公休公休若從之則必為異
日之悔矣公休康字也及燾等論確恕罪亦指康書詔
令康分析康乃悔之　梁燾言范純仁無愛君報國之
誠有挾邪朋奸之跡近者蔡確怨望作詩乃出死力以
主張文奸言以辨解劉安世言范純仁略無經國之志
惟有朋姦之心顯助奸慝極力救解吳安詩言王存亦
嘗助純仁救蔡確今純仁理當黜罷王存亦不可獨免
六月甲辰宣制以范純仁依前官為觀文殿學士知頴
昌府王存為端明殿學士知蔡州太皇太后曰諫官言
純仁黨確則恐不然但所見偏繆耳又曰王存殊無執
守前日為范純仁所目便留身同救蔡確
　(邵伯温論曰公卿大夫當知國體以蔡確奸邪投之/死地何足惜然嘗為宰相當以宰相待之范忠宣公)
　(有文正公餘風知國體者也故欲薄確之罪言既不/用退而行確詞命然後求去君子長者仁人用心也)
　(確死南荒豈獨有傷國體哉劉摯梁燾王巖叟劉安/世忠直有餘然疾惡已甚不知國體以貽後日搢紳)
　(之禍不能無過也一吳處厚以前宰相詩為譏謗非/所以厚風俗罪之可也蔡確故大臣不問以愧其心)
　(可也朝廷當治確及其黨妄貪定䇿之功使誣罔之/迹曉然以詔天下後世罪其造謀者可也詩不當罪)
　(也嗚呼紹聖初亦賢者可以有為之時也而用章惇/之凶暴蔡卞之奸邪一時輕躁險薄之徒皆進使宣)
　(仁被謗哲宗致疑離間骨肉禍患幾/五十年不解卒致邉境之亂悲夫)
丙午翰林學士許將為尚書右丞户部尚書韓忠彥為
尚書左丞簽書樞密院事趙瞻為同知樞密院事蘇轍
為吏部侍郎後三日改翰林學士　秋七月乙亥知樞
密院事安燾以母喪去位　著作佐郎兼侍講司馬康
言王者以民為天民以食為天乗今秋熟令州縣廣糴
民食所餘悉歸於官今冬來春令飢民就食俟鄉土豐
穰乃還本土劉安世等言利民之法無善於常平伏望
取今日已前應干常平敕令專委户部刪為一書見在
常平錢乘今秋豐稔之時令五路糴粟范祖禹言若止
以常平錢取糴亦恐未廣祖宗置内藏庫本以備軍旅
非常之用　仁宗嘗出錢一百萬以助常平糴本詔户
部指揮諸路提刑司下豐熟州縣依條量添錢廣行収
糴　八月壬寅吏部言縣令罷任委知州通判考察課
績以徳義清謹公平勤恪為四善治事之最勸課之最
撫養之最分三等及七事為上五為中餘為下次月申
監司類聚毎半年一次同行審覆若有能否尤著者别
為優劣等知州除太中大夫觀察使以上及二京留守
安撫使鈐轄不考察外其餘並委監司依此考察從之
　詔郡縣考課優等人令三省考察任使從梁燾請也
　己未詔輔臣分詣諸宫寺祈晴　九月辛巳大饗明
堂大赦天下　劉安世言祖宗之朝所以擇監司之意
甚謹嚴考績之制甚詳嘗考唐六典監察御史之職掌
分察百僚巡按郡縣是御史非特糾尚書六司之過失
而亦按治諸路也欲望以天下諸路分𨽻六察間遣巡
行按其功罪　冬十月戊申蘇轍奏神宗皇帝御製集
九十卷詔於寳文閣収藏　癸丑上御邇英閣召講讀
官講三朝寳訓終侍讀蘇頌等奏曰陛下勤求治道仰
法祖宗臣等不能發明上資聖鑒上遣内臣宣答曰祖
宗治道兹有本原逮此終篇悉資開發頌等稽首稱謝
　十二月壬申給事中范祖禹言臣今領工房伏見朝
廷應副修河司須索功費漸大枉費財力有害無利因
具河不可回之理二條不可回及不必回之事二十條
先是梁燾劉安世進對延和殿太皇太后令具可用臣
僚姓名進入於是燾安世共奏吏部尚書傅堯俞素有
徳行衆人推服凝重有守得大臣體翰林學士承㫖蘇
頌學問該博練達典故神宗朝任知制誥以不草奸人
李定為御史詞落職歸班遂有重名伏望聖慈早賜詢
考　癸未孫固為光禄大夫知樞密院事劉摯為守門
下侍郎傅堯俞為守中書侍郎　知杭州蘇軾言浙西
艱食無甚今嵗兩浙水鄉種麥絶少深恐來年必有飢
饉盜賊之憂轉運司上供額斛及補填舊欠共一百六
十餘萬碩乞且起一半或三分之二詔許留上供米三
之一由是米不翔貴復得賜度牒百道易米以救飢者
明年方春即減半價糶常平米又作飦粥藥劑活者甚
衆杭本江海之地水泉鹹苦唐刺史李泌始引西湖作
六井及白居易復浚西湖放水入運河自河入田所溉
至千頃然湖水多葑至是湖中葑田積二十五萬餘丈
而水無幾而六井亦幾廢軾始至濬茒山鹽橋二河以
茒山一河専受江潮以鹽橋一河専受湖水以餘力復
治六井民稍獲其利軾曰若取葑田積之湖中為長堤
以通南北則葑田去而行者便矣乃取救荒之餘復請
於朝得度牒以募役者堤成植芙蓉楊栁於其上望之
如畫圖杭人名之蘇公堤　十二月劉安世言臣前月
末聞權罷講筵意謂將有燕享今復半月講臣久不得
望清光迺者民間喧傳禁中見求乳母乃謂陛下稍疎
先王之經典浸近後庭之女寵此聲流播實損聖徳先
是范祖禹上疏陛下未建中宫而先近幸左右好色伐
性傷於太早有損聖徳不益聖體又上疏太皇太后外
議籍籍皆謂皇帝已近女色後宫將有就館者有識聞
之無不寒心今聖心已有所知雖不能防於未形猶可
以止其將然俟中宫既建然後漸廣繼嗣之路則陛下
亦可以不勞聖慮矣它日吕大防奏事太皇太后詰曰
劉安世有文字言禁中求乳母事此非官家所要乃先
帝一二小公主尚須飲乳也官家常在老身榻前閤内
寢處宜無此可說與安世令休入文字其後章惇為宰
相上語惇曰元祐初太皇太后遣宫嬪在朕左右者凡
二十人皆年長一日覺十人者非素使令頃之十人至
十人還復易十人去其去而還者皆色慘沮若嘗涕泣
者朕甚駭不敢問後乃知因劉安世等上疏太皇太后
詰之惇與蔡卞謀誣元祐大臣嘗有廢立議指安世祖
禹言為根二人遂得罪幾死
　
　
　
　
　
　
　
　
　
　
　
　
　
　
　
　宋史全文卷十三中
