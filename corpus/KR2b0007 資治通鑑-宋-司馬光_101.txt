
　資治通鑑卷一百　　　　宋　司馬光　撰
　　　　　　　　　　　　　　胡三省　音註
　晉紀二十二(起旃蒙單閼盡屠/維恊洽凡五年)
　　孝宗穆皇帝中之下
永和十一年春正月故仇池公楊毅弟宋奴使其姑子
梁式王刺殺楊初初子國誅式王及宋奴自立為仇池
公桓溫表國為鎮北將軍秦州刺史　二月秦大蝗百
草無遺牛馬相噉毛(無草可食故相噉毛/噉徒濫翻又徒覽翻)　夏四月燕
主雋自和龍還薊(燕主如龍城見上/卷上年薊音計)先是幽冀之人以
雋為東遷(和龍直薊之/東先悉薦翻)互相驚擾所在屯結羣臣請討
之雋曰羣小以朕東巡故相惑為亂耳今朕既至尋當
自定不足討也　蘭陵太守孫黑濟北太守髙柱(守式/又翻)
(濟子/禮翻)建興太守髙瓫(瓫蒲/奔翻)及秦河内太守王㑹黎陽太
守韓髙皆以郡降燕(史言燕彊諸反側子/皆附之降戸江翻)　秦淮南王
生㓜無一目性粗暴其祖父洪嘗戲之曰吾聞瞎児一
涙信乎(瞎許轄翻/一目盲也)生怒引佩刀自刺出血曰此亦一涙
也洪大驚鞭之生曰性耐刀槊不堪鞭棰(槊色角翻/棰止橤翻)洪
謂其父健曰此児狂悖(悖蒲内翻/又蒲没翻)宜早除之不然必破
人家健將殺之健弟雄止之曰児長自應改何可遽爾
及長力舉千鈞手格猛獸(格擊也長/知兩翻)走及奔馬擊刺騎
射冠絶一時(騎竒寄翻冠/古玩翻下同)獻哀太子卒(秦太子萇/諡曰獻哀)彊后
欲立少子晉王栁(彊其兩翻/少詩照翻)秦主健以䜟文有三羊五
眼乃立生為太子(為苻生以凶暴/不克紹張本)以司空平昌王菁為
太尉尚書令王墮為司空司𨽻校尉梁楞為尚書令(楞/盧)
(登/翻)　姚襄所部多勸襄北還襄従之五月襄攻冠軍將
軍髙季於外黄(外黄縣自漢以来屬陳留郡賢曰外黄/故城在今汴州雍丘縣東冠古玩翻)
㑹季卒襄進據許昌　六月丙子秦主健寢疾庚辰平
昌公菁勒兵入東宫將殺太子生而自立時生侍疾西
宫(秦主所居/為西宫)菁以為健已卒(卒子/恤翻)攻東掖門健聞變登
端門陳兵自衛衆見健惶懼皆捨仗逃散健執菁數而
殺之(數所/角翻)餘無所問壬午以大司馬武都王安都督中
外諸軍事(苻雄死健以菁都督中外/諸軍菁以逆誅以安代之)甲申健引太師魚
遵丞相雷弱児太傅毛貴司空王墮尚書令梁楞左㒒
射梁安右僕射叚純吏部尚書辛牢等受遺詔輔政健
謂太子生曰六夷酋帥及犬臣執權者若不従汝命宜
漸除之(為苻生虐殺大臣張本/酋慈由翻帥所類翻)
　臣光曰顧命大臣所以輔導嗣子為之羽翼也為之
　羽翼而敎使剪之能無斃乎知其不忠則勿任而已
　矣任以大柄又従而猜之鮮有不召亂者也
乙酉健卒(年三/十九)諡曰景明皇帝廟號髙祖丙戌太子生
即位(苻生字長生/健第三子也)大赦改元夀光羣臣奏曰未踰年而
改元非禮也(古禮君薨世子即位/既踰年而後稱元年)生怒窮推議主得右
僕射叚純殺之　秋七月以吏部尚書周閔為左僕射
或告㑹稽王昱曰(㑹工/外翻)武陵王第中大修噐仗將謀非
常(武陵王/晞也)昱以告太常王彪之彪之曰武陵王之志盡
於馳騁畋獵而已耳(騁丑/郢翻)深願靜之以安異同之論勿
復以為言昱善之(為武陵終以此得禍彪之/所不能救張本復扶又翻)　秦主生
尊母彊氏曰皇太后立妃梁氏為皇后梁氏安之女也
以其嬖臣太子門大夫南安趙韶為右僕射(續漢志太/子門大夫)
(二人職比即將嬖/卑義翻又博計翻)太子舍人趙誨為中䕶軍著作即董
榮為尚書　凉王祚滛虐無道上下怨憤祚惡河州刺
史張瓘之彊(張駿置河州治/枹罕惡烏路翻)遣張掖太守索孚代瓘守
枹罕(索昔各翻/枹音膚)使瓘討叛胡又遣其將易揣張玲帥歩
騎萬三千以襲瓘(將即亮翻易讀如字姓也揣初委/翻玲盧經翻帥讀曰率騎竒寄翻)張
掖人王鸞知術數言於祚曰此軍出必不還凉國將危
并陳祚三不道祚大怒以鸞為訞言(訞於/驕翻)斬以狥鸞臨
刑曰我死軍敗於外王死於内必矣祚族㓕之瓘聞之
斬孚起兵擊祚傳檄州郡廢祚以侯還第復立凉寧侯
曜靈(曜靈廢見/上卷上年)易揣張玲軍始濟河瓘擊破之揣等單
騎奔還瓘軍躡之姑臧振恐驍騎將軍敦煌宋混兄修
與祚有隙懼禍(驍堅堯翻/敦徒門翻)八月混與弟澄西走合衆萬
餘人以應瓘還向姑臧祚遣楊秋胡將曜靈於東苑拉
其腰而殺之(将如字拉/盧合翻)埋於沙阬諡曰哀公　秦主生
封衛大將軍黄睂為廣平王前將軍飛為新興王皆素
所善也徴大司馬武都王安領太尉(健臨没以安督中/外諸軍然尚在蒲)
(阪今生/乃召之)以晉王栁為征東大將軍并州牧鎮蒲阪(阪音/反)
魏王庾為鎮東大將軍豫州牧鎮陜城(庾踈鳩翻/陜失冉翻)中書
監胡文中書令王魚言於生曰比有星孛于大角熒惑
入東井大角帝坐東井秦分(天文志大角在攝提間大/角者天王坐也東井八星)
(東井輿鬼秦雍州分比毗至翻/孛蒲内翻坐狙臥翻分扶問翻)於占不出三年國有大
喪大臣戮死願陛下修徳以禳之生曰皇后與朕對臨
天下可以應大䘮矣毛太𫝊梁車騎梁僕射受遺輔政
可以應大臣矣九月生殺梁后及毛貴梁楞梁安貴后
之舅也右僕射趙韶中䕶軍趙誨皆洛州刺史俱之従
弟也(趙俱鎮宜陽事見上/卷上年従才用翻)有寵於生乃以俱為尚書令
俱固辭以疾謂韶誨曰汝等不復顧祖宗(復扶/又翻)欲為㓕
門之事毛梁何罪而誅之吾何功而代之汝等可自為
吾其死矣遂以憂卒(卒子/恤翻)　凉宋混軍于武始大澤(張/駿)
(分狄道縣立武始郡宋混西走起兵必不東向狄道水/經都野澤在武威縣東北注云在姑臧城北三百里都)
(野即禹貢之豬野其水上承/姑臧武始澤澤在姑臧西)為曜靈發哀(為于/偽翻)閏月混
軍至姑臧凉王祚收張瓘弟琚及子嵩將殺之琚嵩聞
之募市人數百揚言張祚無道我兄大軍已至城東敢
舉手者誅三族遂開西門納混兵領軍將軍趙長等懼
罪(趙長請立祚/者也故懼罪)入閣呼張重華母馬氏出殿立凉武矦
𤣥靚為主(靚疾郢翻/又疾正翻)易揣等引兵入殿收長等殺之祚
案劔殿上大呼叱左右力戰(呼火/故翻)祚素失衆心莫肻為
之鬭者(為于/偽翻)遂為兵人所殺混等梟其首(梟堅/堯翻)宣示中
外暴尸道左城内咸稱萬歲以庶人禮葬之并殺其二
子混琚上𤣥靚為大將軍凉州牧西平公(上時/掌翻)赦境内
復稱建興四十三年(張祚改建興年/號見上卷上年)時𤣥靚始七歲張
瓘至姑臧推𤣥靚為凉王自為使持節都督中外諸軍
事尚書令凉州牧張掖郡公(使䟽/吏翻)以宋混為尚書僕射
隴西人李儼據郡不受瓘命用江東年號(用永和/年號也)衆多
歸之(為李儼歸/秦張本)瓘遣其將牛霸討之(將即/亮翻)未至西平人
衛綝亦據郡叛(綝丑/林翻)霸兵潰奔還瓘遣弟琚擊綝敗之
(敗補/邁翻)酒泉太守馬基起兵以應綝瓘遣司馬張姚王國
擊斬之　冬十月以豫州刺史謝尚督并冀幽三州(時/江)
(左僑立青冀并/幽四州於江北)鎮夀春(南渡初祖逖以豫州刺史治譙/城永昌元年祖約退屯夀春成)
(帝咸和四年庾亮以豫州刺史治蕪湖咸康四年毛寳/以豫州刺史治邾城六年庾翼以豫州刺史治蕪湖永)
(和元年趙𦙍以豫州刺史治牛渚二年尚以豫州刺史/治蕪湖今進夀春皆建康西藩也進取則屯夀春守江)
(則多在歴陽/蕪湖二處)　鎮北將軍叚龕與燕主雋書抗中表之
儀(雋叚氏出也故龕與之抗/中表之儀龕苦舍翻下同)非其稱帝雋怒十一月以
太原王恪為大都督撫軍將軍陽騖副之以擊龕(騖音/務)
　秦以辛牢守尚書令趙韶為左僕射尚書董榮為右
僕射中䕶軍趙誨為司𨽻校尉　十二月髙句麗王釗
遣使詣燕納質修貢以請其母(句如字又音駒麗力知/翻燕囚釗母見九十七)
(卷成帝咸康/八年質音致)燕主雋許之遣殿中將軍刁龕送釗母周
氏歸其國以釗為征東大將軍營州刺史封樂浪公(樂/浪)
(音洛/琅)王如故(使為髙句/麗王如故)　上黨人馮鴦逐燕太守叚剛
據安民城(魏収地形志燕上黨太守治安民城安民城/在襄垣縣葢永嘉中劉琨遣張倚所築以安)
(上黨之民/因以為名)自稱太守遣使來降(使䟽吏翻/降戸江翻)　秦丞相雷
弱児性剛直以趙韶董榮亂政每公言於朝(朝直/遥翻)見之
常切齒韶榮譛之於秦主生生殺弱児及其九子二十
七孫於是諸羗皆有離心(雷弱児南安羌酋也以非/罪而死故諸羌皆有離心)生
雖諒隂遊飲自若彎弓露刃以見朝臣錘鉗鋸鑿(錘傳/追翻)
(鉗其廉翻/鋸居御翻)可以害人之具備置左右即位未㡬(㡬居/豈翻)后
妃公卿已下至於僕𨽻凡殺五百餘人截脛拉脅鋸項
刳胎者比比有之(脛形定翻膝下骨直而長/者拉盧合翻比簿必翻)　燕主雋
以叚龕方彊謂太原王恪曰若龕遣軍拒河不得渡者
可直取吕䕶而還(吕䕶時/據夏王)恪分遣輕軍先至河上具舟
楫以觀龕志趣龕弟羆驍勇有智謀(驍堅/堯翻)言於龕曰慕
容恪善用兵加之衆盛若聽其濟河進至城下恐雖乞
降不可得也(降户江/翻下同)請兄固守羆帥精銳拒之於河幸
而戰㨗兄帥大衆繼之(帥讀曰/率下同)必有大功若其不㨗不
若早降猶不失為千戸矦也龕不従羆固請不已龕怒
殺之
十二年春正月燕太原王恪引兵濟河未至廣固百餘
里叚龕帥衆三萬逆戰丙申恪大破龕於淄水(據載記/恪破龕)
(於濟水之南今言未至廣固百餘里葢在淄水而㑹戰/也水經濁水逕廣固城西東流至廣饒入巨淀又比合)
(于淄/水)執其弟欽斬右長史袁範等齊王友辟閭蔚被創
(叚龕自稱齊王故置王友/之官蔚紆勿翻創初良翻)恪聞其賢遣人求之蔚已死
士卒降者數千人龕脫走還城固守恪進軍圍之　秦
司空王墮性剛峻右僕射董榮侍中强國皆以佞幸進
墮疾之如讐每朝見榮未甞與之言(每朝句絶朝直/遙翻見如字)或
謂墮曰董君貴幸無比公宜小降意接之墮曰董龍是
何雞狗(龍董榮/小字)而令國士與之言乎㑹有天變榮與强
國言於秦主生曰(强其兩/翻姓也)今天譴甚重宜以貴臣應之
生曰貴臣惟有大司馬及司空耳榮曰大司馬國之懿
親不可殺也(大司馬謂武都/王安生叔父也)乃殺王墮將刑榮謂之曰
今日復敢比董龍於雞狗乎(復扶/又翻)墮瞋目叱之(瞋七/人翻)洛
州刺史杜郁墮之甥也左僕射趙韶惡之(惡烏/路翻)譛於生
以為貳於晉而殺之壬戍生宴羣臣於太極殿以尚書
令辛牢為酒監酒酣生怒曰何不彊人酒而猶有坐者
(監古暫翻/强其兩翻)引弓射牢殺之(射而/亦翻)羣臣懼莫敢不醉偃仆
失冠生乃恱匈奴大人劉務桓卒弟閼頭立將貳於代
二月代王什翼犍引兵西巡臨河閼頭懼請降(犍居言/翻閼於)
(葛翻降戸/江翻下同)燕太原王恪招撫叚龕諸城(恪圉廣固未下/故先招撫其統)
(内諸/城)己丑龕所署徐州刺史陽都公王騰舉衆降恪命
騰以故職還屯陽都(叚龕置徐州於琅邪陽都縣杜佑/曰漢陽都縣故城在沂州沂水縣)
(南/)　秦征東大將軍晉王桞遣參軍閻負梁殊使於凉
以書說凉王𤣥靚(使䟽吏翻下/同說輸芮翻)負殊至姑臧張瓘見之
曰我晉臣也臣無境外之交二君何以來辱負殊曰晉
王與君隣藩雖山河阻絶風通道㑹(秦使苻栁鎮蒲阪/非與凉州鄰也故)
(以風通道/㑹為言)故來修好(好呼到/翻下同)君何怪焉瓘曰吾盡忠事
晉於今六世矣(軌寔茂駿重華曜靈祚為七世/今言六世斥祚不以為世數)若與苻
征東通使是上違先君之志下隳士民之節其可乎負
殊曰晉室衰㣲墜失天命固已久矣是以凉之二王北
面二趙唯知機也(張茂稱藩於前趙/張駿稱藩於後趙)今大秦威徳方盛
凉王若欲自帝河右則非秦之敵欲以小事大則曷若
捨晋事秦長保福禄乎瓘曰中州好食言(好呼/到翻)嚮者石
氏使車適返而戎騎已至(使䟽吏翻永和二年張重華/嗣位遣使奉章於石虎虎繼)
(遣王擢來寇/騎竒寄翻)吾不敢信也負殊曰自古帝王居中州者
政化各殊趙為奸詐秦敦信義豈得一槩待之乎(槩所/以平)
(斗斛一槩待之/言無所髙下也)張先楊初皆阻兵不服先帝討而擒之
(擒張先見九十八卷六年未嘗/擒揚初也負殊姑為是言耳)赦其罪戻寵以爵秩固
非石氏之比也瓘曰必如君言秦之威徳無敵何不先
取江南則天下盡為秦有征東何辱命焉負殊曰江南
文身之俗(古者荆蠻之俗斷髪文身以避蛟龍之害負/殊以此斥言之耳是時衣冠文物皆在江南)
(且正朔所在也負殊吠堯/刺由知各為其主而已)道汚先叛化隆後服(鄭𤣥曰/汚猶殺)
(也易曰髙宗伐鬼方三年克之世之說者以為荆楚/輕悍道汚先叛化隆後服故負殊亦以此斥言江南)主
上以為江南必須兵服河右可以義懐故遣行人先申
大好(好呼/到翻)若君不達天命則江南得延數年之命而河
右恐非君之土也瓘曰我跨據三州(三州謂凉河沙張/茂及張駿所分置)
(者/也)帶甲十萬西苞葱嶺東距大河伐人有餘况於自守
何畏於秦負殊曰貴州山河之固孰若殽函民物之饒
孰若秦雍(雍於/用翻)杜洪張琚因趙氏成資兵彊財富有囊
括關中席卷四海之志先帝戎旗西指氷消雲散旬月
之間不覺易主(事見九十/八卷六年)主上若以貴州不服赫然奮
怒控弦百萬鼓行而西未知貴州將何以待之瓘笑曰
兹事當决之於王非身所了(了决/也)負殊曰凉王雖英睿
夙成然年在㓜冲君居伊霍之任國家安危繫君一舉
耳瓘懼乃以𤣥靚之命遣使稱藩於秦秦因𤣥靚所稱
官爵而授之　將軍劉度攻秦青州刺史王朗於盧氏
(盧氏縣漢屬𢎞農郡晋/屬上洛郡唐屬虢州)燕將軍慕輿長卿入軹闗攻秦
幽州刺史彊哲于裴氏堡(永嘉之亂裴氏舉宗據險築/堡以自守後人因而置屯戌)
(故堡猶有裴氏之名葢/在河東界長知兩翻)秦主生遣前將軍新興王飛拒
度建節將軍鄧羌拒長卿飛未至而度退羌與長卿戰
大破之獲長卿及甲首二千餘級　桓温請移都洛陽
修復園陵章十餘上(上時/掌翻)不許拜温征討大都督督司
冀二州諸軍事以討姚襄　三月秦主生發三輔民治
渭橋(治直/之翻)金紫光禄大夫程肱諫以為妨農生殺之
夏四月長安大風發屋拔木(風捲屋瓦掀/簷桷為發屋)秦宫中驚擾
或稱賊至宫門晝閉五日乃止秦主生推告賊者刳出
其心左光禄大夫强平諫曰天降災異陛下當愛民事
神緩刑崇徳以應之乃可弭也(弭止/也)生怒鑿其頂而殺
之衛將軍廣平王黄眉前將軍新興王飛建節將軍鄧
羌以平太后之弟叩頭固諫生弗聽出黄眉為左馮翊
飛為右扶風羌行咸陽太守(前漢扶風渭城縣秦之咸/陽也後漢晉省魏收地形)
(志咸陽郡治石安縣即漢渭城也石勒/更名是郡葢永嘉之後羣胡所置也)猶惜其驍勇故
皆弗殺(驍堅/堯翻)五月太后彊氏以憂恨卒諡曰明徳　姚
襄自許昌攻周成于洛陽(周城襲據洛陽/見上卷十年)　六月秦主
生下詔曰朕受皇天之命君臨萬邦嗣統以来有何不
善而謗讟之音扇滿天下(杜預曰讟誹/也讟徒木翻)殺不過千而謂
之殘虐行者比肩未足為希(希少/也)方當峻刑極罰復如
朕何(復扶/又翻)自去春以来潼闗之西至於長安虎狼為暴
晝則繼道(言虎狼相繼於路/也繼蜀本作斷)夜則發屋不食六畜(畜許/又翻)
專務食人凡殺七百餘人民廢耕桑相聚邑居而為害
不息秋七月秦羣臣奏請禳災(禳如羊翻/除殃祭也)生曰野獸飢
則食人飽當自止何禳之有且天豈不愛民哉正以犯
罪者多故助朕殺之耳(史言苻生之/虐甚於桀紂)　丙子燕獻懐太
子曄卒　姚襄攻洛陽踰月不克長史王亮諫曰明公
英名葢世兵彊民附今頓兵堅城之下力屈威挫或為
它寇所乗此危亡之道也襄不從桓温自江陵北伐遣
督䕶髙武據魯陽輔國將軍戴施屯河上自帥大兵繼
進(帥讀曰/率下同)與寮屬登平乗樓(平乗樓大/船之樓)望中原歎曰遂
使神州陸沉百年丘墟王夷甫諸人不得不任其責(以/王)
(衍等尚清談而不恤王/事以致夷狄亂華也)記室陳郡袁宏曰(晋諸公諸従/公府皆有記)
(室掌表䟽/牋記書檄)運有興廢豈必諸人之過温作色曰昔劉景
升有千斤大牛噉芻豆十倍於常牛負重致逺曽不若
一羸㹀(温意以牛况宏徒能糜俸禄而無經世之用劉/表字景升噉徒濫翻又徒覽翻羸倫為翻㹀疾)
(置翻牝/牛也)魏武入荆州(漢獻帝建安十三/年曹操入荆州)殺以享軍八月
己亥温至伊水(伊水在洛/陽城南)姚襄撤圍拒之匿精銳於水
北林中遣使謂温曰承親帥王師以来襄今奉身歸命
願敕三軍小却當拜伏道左温曰我自開復中原展敬
山陵無豫君事欲来者便前相見在近無煩使人(使䟽/吏翻)
襄拒水而戰温結陳而前(陳讀/曰陣)親被甲督戰(被皮/義翻)襄衆
大敗死者數千人襄帥麾下數千騎奔于洛陽北山(洛/陽)
(北山北芒山/也騎竒寄翻)其夜民弃妻子隨襄者五千餘人襄勇而
愛人雖戰屢敗民知襄所在輙扶老携㓜奔馳而赴之
温軍中傳言襄病創已死(創初/良翻)許洛士民為温所得者
無不北望而泣(史言姚襄/得人心)襄西走温追之不及𢎞農楊
亮自襄所来奔温問襄之為人亮曰襄神明噐宇孫策
之儔而雄武過之(儔等也/類也)周成率衆出降(降戸江/翻下同)温屯
故太極殿前既而徙屯金墉城己丑謁諸陵有毁壊者
修復之各置陵令(漢起陵邑邑各置令後遂因/之諸陵各置陵令屬太常)表鎮西
將軍謝尚都督司州諸軍事鎮洛陽以尚未至留潁川
太守毛穆之督䕶陳午河南太守戴施以二千人戍洛
陽衛山陵徙降民三千餘家於江漢之間執周成以歸
姚襄奔平陽秦并州刺史尹赤復以衆降襄(尹赤叛襄/見上卷八)
(年/)襄遂據襄陵(襄陵縣漢屬河東郡晋屬平陽郡後/魏改襄陵為禽昌縣隋唐復曰襄陵)秦
大將軍張平擊之(永和七年張平降秦已而二/於燕通鑑以秦所授官繫之)襄為平
所敗(敗補/邁翻)乃與平約為兄弟各罷兵　叚龕遣其屬叚
蕰来求救(蕰紆/粉翻)詔徐州刺史荀羡將兵隨蕰救之羡至
琅邪(此古琅/邪也)憚燕兵之强不敢進王騰冦鄄城(鄄城縣/漢屬東)
(郡晋屬濮陽此非古/鄄城縣葢僑縣也)羡進攻陽都㑹霖雨城壊獲騰斬
之(叚龕署王騰為徐州刺史屯/陽都時降于燕為燕来冦)　冬十月癸巳朔日有
食之　秦主生夜食棗多旦而有疾召太醫令程延使
診之(診止尹翻/候脉也)延曰陛下無它疾食棗多耳生怒曰汝
非聖人安知吾食棗遂斬之　燕大司馬恪圍叚龕於
廣固諸將請急攻之恪曰用兵之勢有宜緩者有宜急
者不可不察若彼我勢敵外有强援恐有腹背之患則
攻之不可不急若我强彼弱無援於外力足制之者當
覊縻守之以待其斃兵法十圍五攻正謂此也(孫子曰/用兵之)
(法十則圍之/五則攻之)龕兵尚衆未有離心濟南之戰(即淄水之/戰曰濟南)
(者以濟水南/北大界言之)非不銳也但龕用之無術以取敗耳今憑
阻堅城上下戮力我盡銳攻之計數日可拔然殺吾士
卒必多矣自有事中原兵不蹔息(蹔與/暫同)吾每念之夜而
忘寐奈何輕用其死乎要在取之不必求功之速也諸
將皆曰非所及也軍中聞之人人感恱於是為髙牆深
塹以守之(塹七/艶翻)齊人争運糧以饋燕軍龕嬰城自守樵
采路絶城中人相食龕悉衆出戰恪破之於圍裏(時外/築長)
(圍故戰/於圍裏)先分騎屯諸門(屯廣固城諸門/也騎竒寄翻)龕身自衝盪(盪/徒)
(朗翻又/他浪翻)僅而得入餘兵皆沒於是城中氣沮莫有固志
(沮在/吕翻)十一月丙子龕面縳出降并執朱禿送薊(降戸江/翻薊音)
(計/)恪撫安新民悉定齊地徙鮮卑胡羯三千餘戸于薊
燕主雋具朱禿五刑(朱禿殺慕容鉤而/奔龕見上卷十年)以叚龕為伏順
將軍恪留慕容塵鎮廣固以尚書左丞鞠殷為東莱太
守章武太守鮮于亮為齊郡太守乃還殷彭之子也彭
時為燕大長秋以書戒殷曰王彌曹嶷必有子孫(嶷魚/力翻)
汝善招撫勿尋舊怨以長亂源(長知/兩翻)殷推求得彌従子
立嶷孫巖於山中請與相見深結意分(従才用翻下/同分扶問翻)彭
復遣使遺以車馬衣服(復扶又翻/遺于季翻)郡民由是大和(鞠彭/自東)
(莱歸燕見九十一/卷元帝大興二年)荀羡聞龕已敗退還下邳留將軍諸
葛攸髙平太守劉莊將三千人守琅邪參軍譙國戴􁀅
等將二千人守㤗山(楊正衡曰/􁀅音遁)燕將慕容蘭屯汴城(汴/城)
(即浚儀城余謂汴當作卞魯國卞縣城/也劉昫曰兖州泗水縣卞縣古城也)羡擊斬之　詔
遣兼司空散騎常侍車灌等持節如洛陽修五陵(宣帝/陵在)
(河隂首陽山景帝陵曰峻平文帝陵曰崇陽武帝陵曰/峻陽惠帝陵曰太陽散悉亶翻騎竒寄翻車尺奢翻)
十二月庚戌帝及羣臣皆服緦臨於太極殿三日(緦十/五升)
(布抽去其半/臨力鴆翻)　司州都督謝尚以疾不行以丹陽尹王
胡之代之胡之廙之子也(王廙王敦之従弟見八十九/卷愍帝建興三年廙羊至翻)
(又逸/職翻)　是歲仇池公楊國従父俊殺國自立以俊為仇
池公國子安奔秦(其後秦用偒安以取/仇池豈即國之子邪)
升平元年春正月壬戌朔帝加元服太后詔歸政大赦
改元太后徙居崇徳宫　燕主雋徴幽州刺史乙逸為
左光禄大夫逸夫婦共載鹿車子璋従數十騎服餙甚
麗奉迎於道逸大怒閉車不與言到城深責之(到城謂/到薊城)
(也永和八年燕王都薊於龍城置留臺以乙逸/領留務葢以幽州刺史鎮龍城也騎竒寄翻)璋猶不
悛(悛丑緣/翻下同)逸常憂其敗而璋更被擢任歴中書令御史
中丞(被皮/義翻)逸乃歎曰吾少自修立(少詩/照翻)克已守道僅能
免罪璋不治節儉專為奢縦(治直/之翻)而更居清顯此豈惟
璋之忝幸實時世之陵夷也　二月癸丑燕主雋立其
子中山王暐為太子大赦改元光夀　太白入東井秦
有司奏太白罰星東井秦分(分扶/問翻)必有暴兵起京師秦
主生曰太白入井自為渴耳(為于/偽翻)何所怪乎　姚襄將
圖關中夏四月自北屈進屯杏城(北屈縣漢屬河東郡/晋屬平陽郡師古曰)
(屈吾勿翻晋公子夷吾所居班志禹貢壺口山在北屈/縣東南水經注北屈西距河十里孟門山在河上襄葢)
(自北屈渡河而屯杏城五代志汾州昌寧縣有壺口山/宋白曰慈州吉郷縣漢北屈縣今縣北二十一里古城)
(即漢理魏収地形志澄城縣有杏城師古曰澄城漢馮/翊之徴縣也徴音懲據載記杏城在馬蘭山北杜佑曰)
(姚萇置杏城鎮/在坊州西七里)遣輔國將軍姚蘭略地敷城(敷城唐坊/州鄜城縣)
(是也後魏置敷城/縣隋改曰鄜城)曜武將軍姚益生(曜武將軍葢趙/石氏所署置)左
將軍王欽盧各將兵招納諸𦍑胡蘭襄之從兄(従才/用翻)益
生襄之兄也　胡及秦民歸之者五萬餘戸秦將苻飛
龍擊蘭擒之襄引兵進據黄落秦主生遣衛大將軍廣
平王黄眉平北將軍苻道龍驤將軍東海王堅(驤思/將翻)建
節將軍鄧羌(漢魏之間置建節中/郎將後以為將軍號)將歩騎萬五千以禦
之襄堅壁不戰羌謂黄眉曰襄為桓温張平所敗銳氣
䘮矣(敗補邁翻/䘮息浪翻)然其為人强狠(狠戶/墾翻)若鼓譟揚旗直壓
其壘彼必忿恚而出(恚於/避翻)可一戰擒也五月羌帥騎三
千壓其壘門而陳(帥讀曰率騎竒/寄翻陳讀曰陣)襄怒悉衆出戰羌陽
不勝而走襄追之至于三原(三原在漢馮翊池陽縣界/宋白曰苻堅於嶻嶭北置)
(三原䕶軍後/周置三原縣)羌迴騎擊之黄眉等以大衆繼至襄兵大
敗襄所乗駿馬曰黧眉騧(黧音黎又音良脂翻黒而黄/色曰黧騧古瓜翻黄馬黒喙)
(曰/騧)馬倒秦兵擒而斬之弟萇帥其衆降(萇仲良翻/降戸江翻)襄載
其父弋仲之柩在軍中(柩巨救翻在牀/曰尸在棺曰柩)秦主生以王禮
葬弋仲於孤磐(孤磐在天/水冀縣界)亦以公禮葬襄黄眉等還長
安生不之賞數衆辱黄眉(數所/角翻)黄眉怒謀弑生發覺伏
誅事連王公親戚死者甚衆戊寅燕主雋遣撫軍將軍
垂中軍將軍䖍䕶軍將軍平熈帥歩騎八萬攻敕勒於
塞北(新唐書曰敕勒其先匈奴也元魏時號髙車部其/後訛為鐵勒唐之鐵勒十五種是也載記作丁零)
(勑/勒)大破之俘斬十餘萬獲馬十三萬匹牛羊億萬頭
匈奴單于賀頼頭帥部落三萬五千口降燕(自東漢以/来匈奴入)
(居塞内者凡十九種/賀頼其一也單音蟬)燕人處之代郡平舒城(漢代郡有/平舒縣勃)
(海有東平舒縣東平舒後漢屬河間國晋屬章武國代/郡之平舒未甞改屬書代郡以别章武之平舒代郡之)
(平舒當在唐蔚之/北界處昌呂翻)　秦主生夢大魚食蒲(苻氏本蒲家/也故以夢魚)
(食蒲/為異)又長安謡曰東海大魚化為龍男皆為王女為公
生乃誅太師錄尚書事廣寗公魚遵并其七子十孫金
紫光禄大夫牛夷懼禍求為荆州(秦荆州治/豐陽川)生不許以
為中軍將軍引見調之曰(調徒彫翻/調戲也)牛性遲重善持轅
軛(轅輈也轅前曰軛/加之牛項軛音厄)雖無驥足動負百石夷曰雖服大
車未經峻壁願試重載乃知勲績(載才/再翻)生笑曰何其快
也公嫌所載輕乎朕將以魚公爵位處公(處昌/吕翻)夷懼歸
而自殺生飲酒無晝夜或連月不出奏事不省徃徃寢
落(省悉景翻落當作格/音閤留止不下曰格)或醉中决事左右因以為奸賞
罰無凖或至申酉乃出視朝(朝直/遥翻)乗醉多所殺戮自以
眇目諱言殘缺偏隻少無不具之類誤犯而死者不可
勝數(勝音升數/所具翻)好生剝牛羊驢馬燖雞豚鵞鴨(好呼到/翻燖徐)
(亷翻湯瀹去/其毛曰燖)縦之殿前數十為羣或剝人面皮使之歌
舞臨觀以為樂(樂音/洛)甞問左右曰自吾臨天下汝外間
何所聞或對曰聖明宰世賞罰明當(當丁/浪翻)天下唯歌太
平怒曰汝媚我也引而斬之它日又問或對曰陛下刑
罰㣲過又怒曰汝謗我也亦斬之勲舊親戚誅之殆盡
羣臣得保一日如度十年東海王堅素有時譽(時譽者/為時人)
(所稱/美也)與故姚襄參軍薛讃權翼善讃翼密說堅曰(說輸/芮翻)
主上猜忍暴虐中外離心方今宜主秦祀者非殿下而
誰願早為計勿使他姓得之堅以問尚書吕婆樓婆樓
曰僕刀鐶上人耳(魏晋之間率以刀鐶築殺人言將為/生所殺也或曰刀以鋒刃為用刀環)
(以上無所用之婆樓/以自喻鐶户闔翻)不足以辦大事僕里舎有王猛其
人謀略不世出(不世出者言世/間不常生此人)殿下宜請而咨之堅因
婆樓以招猛一見如舊友語及時事堅大恱自謂如劉
𤣥徳之遇諸葛孔明也(見六十五卷漢獻/帝建安十二年)六月太史令
康權言於秦主生曰(姓譜曰康衛康叔/之後亦西胡姓)昨夜三月並出
孛星入太㣲連東井(孛蒲/内翻)自去月上旬沈隂不雨以至
於今將有下人謀上之禍(此亦據洪範五行傳/言之也沈持林翻)生怒以
為妖言撲殺之(妖於驕翻/撲弼角翻)特進領御史中丞梁平老等
謂堅曰主上失徳上下嗷嗷(嗷嗷衆/口忍聲)人懐異志燕晉二
方伺隙而動(伺相/吏翻)恐禍發之日家國俱亡此殿下之事
也宜早圖之堅心然之畏生趫勇未敢發(趫丘妖/翻捷也)生夜
對侍婢言曰阿灋兄弟亦不可信(阿傳讀従/安入聲)明當除之
(明謂明旦猶/言明日也)婢以告堅及堅兄清河王灋灋與梁平老
及特進光禄大夫强汪帥壯士數百潜入雲龍門(魏明/帝起)
(洛陽宫宫城正南門曰雲龍門苻氏據長安/亦以宫城正南門為雲龍門帥讀曰率下同)堅與吕婆
樓帥麾下三百人鼓譟繼進宿衛將士皆舎仗歸堅(舎/讀)
(曰/捨)生猶醉寐堅兵至生驚問左右曰此輩何人左右曰
賊也生曰何不拜之堅兵皆笑生又大言何不速拜不
拜者斬之堅兵引生置别室廢為越王尋殺之諡曰厲
王(年二/十三)堅以位讓灋灋曰汝嫡嗣且賢宜立(堅母茍氏/雄之元妃)
(故謂堅/為嫡嗣)堅曰兄年長宜立(長知/兩翻)堅母茍氏泣謂羣臣曰
社稷事重小児自知不能它日有悔失在諸君羣臣皆
頓首請立堅堅乃去皇帝之號(去羌/吕翻)稱大秦天王即位
於太極殿(苻堅字永固/雄之子也)誅生幸臣中書監董榮左僕射
趙韶等二十餘人大赦改元永興追尊父雄為文桓皇
帝母茍氏為皇太后妃茍氏為皇后世子宏為白皇太子
以清河王灋為都督中外諸軍事丞相錄尚書事東海
公諸王皆降爵為公以従祖右光禄大夫永安公矦為
太尉晋公桞為車騎大將軍尚書令(從才用翻/騎竒寄翻)封弟融
為陽平公雙為河南公子丕為長樂公(樂音/洛)暉為平原
公熈為廣平公叡為鉅鹿公以漢陽李威為左僕射(李/威)
(於堅母有辟陽/之寵故擢用之)梁平老為右僕射强汪為領軍將軍吕
婆樓為司𨽻校尉王猛為中書侍郎融好文學(好呼/到翻)明
辯過人耳聞則誦過目不忘力敵百夫善騎射擊刺少
有令譽(少詩/照翻)堅愛重之常與共議國事融經綜内外刑
政修明薦才揚滯補益𢎞多(𢎞大/也)丕亦有文武才幹治
民斷獄皆亞於融(史言堅有弟有子如此而無救於敗/亡明天之所弃非人之所能支也治)
(直之翻斷/丁亂翻)威茍太后之姑子也素與魏王雄友善生屢
欲殺堅頼威營救得免威得幸於茍太后堅事之如父
威知王猛之賢常勸堅以國事任之堅謂猛曰李公知
君猶鮑叔牙之知管仲也(管仲少與鮑叔牙遊鮑叔知/其賢善遇之管仲曰吾始困)
(時與鮑叔賈分財多自與鮑叔不以我為貪知我貧也/吾甞為鮑叔謀事而更窮困鮑叔不以我為愚知時有)
(利不利也吾嘗三仕三見逐鮑叔不以我為不肖知我/不遭時也吾嘗三戰三北鮑叔不以我為怯知我有老)
(母也公子紏敗召忽死之吾幽囚受辱鮑叔不以我為/無耻知我不羞小節而耻功名不顯於天下也生我者)
(父母知我/者鮑子也)猛以兄事之　燕主雋殺叚龕阬其徒三千
餘人(龕苦/含翻)　秋七月秦大將軍冀州牧張平遣使請降
(降户/江翻)拜并州刺史　八月丁未立皇后何氏后故散騎
侍即廬江何凖之女也(散􁀒亶翻/騎竒寄翻)禮如咸康而不賀(成/帝)
(咸康二年/立杜后)　秦王堅以權翼為給事黄門侍郎(權翼仕/秦乆當)
(事任而卒歸姚氏料其受苻堅信用/雖不為莊舄之越吟固隱之於心也)薛讃為中書侍郎
與王猛並掌機密九月追復太師魚遵等官以禮改葬
子孫存者皆隨才擢叙　張平據新興雁門西河太原
上黨上郡之地壁壘三百餘夷夏十餘萬戸(壁壘葢時/遭亂離豪)
(望自相保聚所築者石氏用張平為/并州故得有其地有其民夏戸雅翻)拜置征鎮欲與燕
秦為敵國(石氏之敗平兩附燕秦今/恃其强欲與燕秦為敵國)冬十月平寇略秦
境(平葢間秦之有内難也/安知由是而敗亡乎)秦王堅以晋公桞都督并冀
州諸軍事加并州牧鎮蒲阪以禦之　十一月癸酉燕
主雋自薊徙都鄴(薊音/計)　秦太后茍氏遊宣明臺見東
海公灋之第門車馬輻凑恐終不利於秦王堅乃與李
威謀賜法死堅與法訣於東堂慟哭嘔血諡曰獻哀公
封其子陽為東海公敷為清河公(為後陽謀/復讐張本)　十二月
乙巳燕主雋入鄴宫大赦復作銅雀臺(魏武建國於鄴/作銅雀臺石氏)
(増修之兵亂圮毁慕/容都鄴復作使如舊)　以太常王彪之為左僕射　秦
王堅行至尚書以文案不治(治直/之翻)免左丞程卓官以王
猛代之堅舉異才修廢職課農桑恤困窮禮百神立學
校旌節義繼絶世秦民大恱(史言苻堅能用王猛/以治秦校戸教翻)
二年春正月司徒昱稽首歸政(稽音/啓)帝不許　初馮鴦
既以上黨来降(見上永和/十一年)又附於張平又自歸於燕既
而復叛燕(復扶/又翻)二月燕司徒上庸王評討之不克　秦
王堅自將討張平(將即/亮翻)以鄧羌為前鋒督䕶帥騎五千
軍于汾上(汾水之上也帥讀/曰率騎竒寄翻)平使養子蚝禦之(蚝七/吏翻)蚝
多力趫㨗(趫丘/妖翻)能曵牛却走城無髙下皆可超越與羌
相持旬餘莫能相勝三月堅至銅壁(河汾之間有銅川/其民遇亂築壘壁)
(以自守因/曰銅壁)平盡衆出戰蚝單馬大呼出入秦陳者四五
(呼火故翻/陳讀曰陣)堅募人生致之鷹揚將軍吕光刺蚝中之(刺/七)
(亦翻中/竹仲翻)鄧羌擒蚝以獻平衆大潰平懼請降(降戸江/翻下同)堅
拜平右將軍以蚝為虎賁中郎將(賁音奔將即/亮翻下同)蚝本姓
弓(姓譜弓姓魯/叔弓之後)上黨人也堅寵待甚厚常置左右秦人
稱鄧羌張蚝皆萬人敵光婆樓之子也堅徙張平部民
三千餘戸于長安　甲戌燕主雋遣領軍將軍慕輿根
將兵助司徒評攻馮鴦根欲急攻之評曰鴦壁堅不如
緩之根曰不然公至城下經月未嘗交鋒賊謂國家力
止於此遂相固結冀幸萬一(言鴦心僥倖於萬/一可以保城也)今根兵
初至形勢方振賊衆恐懼皆有離心計慮未定従而攻
之無不克者遂急攻之鴦與其黨果相猜忌鴦奔野王
依吕䕶其衆盡降　夏四月秦王堅如雍祠五畤六月
如河東祠后土(用漢禮也雍於/用翻畤音止)　秋八月豫州刺史謝
奕卒奕安之兄也司徒昱以建武將軍桓雲代之雲温
之弟也訪於僕射王彪之彪之曰雲非不才然温居上
流已割天下之半其弟復處西藩(東晋豫州鎮江西建/康在江東故以豫州)
(為西藩復扶又翻/處昌吕翻下同)兵權萃於一門非深根固蔕之宜人
才非可豫量(量音/良)但當令不與殿下作異者耳昱頷之
曰君言是也壬申以呉興太守謝萬為西中即將監司
豫冀并四州諸軍事豫州刺史(司豫冀并所統皆/僑郡也監工銜翻)王羲
之與桓温牋曰謝萬才流經通(言其才具可以經世於/時人流軰中為通逹也)
使之處廊廟固是後来之秀今以之俯順荒餘近是違
才易務矣(言邊郡兵民皆兵荒之餘彫瘵未蘇而獷悍/難調當俯就而柔順之今萬非其才而用之)
(則為違才務事也以萬之才可以處廊廟而/使之處邊鄙則為易事處昌吕翻近其靳翻)又遺萬書
曰(遺于/季翻)以君邁徃不屑之韻而俯同羣碎誠難為意也
(言其矜髙不屑/軍中之細務也)然所謂通識正當隨事行藏耳願君每
與士卒之下者同甘苦則盡善矣萬不能用徐兖二州
刺史荀羡有疾以御史中丞郗曇為軍司(曇徒含翻為/萬曇皆不勝)
(其任張本五考異曰帝紀謝萬為豫州下云郗曇為北/中即將督  州軍事徐兖二州刺史曇傳云荀羡有疾)
(以曇為軍司頃之羡徴還除曇北中即將都督刺史按/帝紀十二月北中即將荀羡及慕容雋戰于山茌王師)
(敗績燕書十二月荀羡寇㤗山殺太守賈堅載記荀羡/殺賈堅下云敗羡復陷山莊故知八月曇未為徐兖二)
(州恐始為/軍司耳)曇鑒之子也　九月庚辰秦王堅還長安以
太尉矦守尚書令(永安公/苻矦)於是秦大旱堅减膳徹樂命
后妃以下悉去羅紈(師古曰紈素今之/絹也去羌吕翻)開山澤之利公
私共之息兵養民旱不為災王猛曰親幸用事宗親勲
舊多疾之特進姑臧矦樊世本氐豪佐秦主健定關中
謂猛曰吾輩耕之君食之邪猛曰非徒使君耕之又將
使君炊之世大怒曰要當懸汝頭於長安城門不然吾
不處世(處昌/吕翻)猛以白堅堅曰必殺此老氐然後百寮可
肅㑹世入言事與猛爭論於堅前世欲起擊猛堅怒斬
之於是羣臣見猛皆屛息(屏息不敢息也氣一/出入為息屏必郢翻)　趙之
亡也其將張平李歴髙昌皆遣使降燕已而降晋又降
秦各受爵位欲中立以自固(李歴髙昌初降晋張平降/秦永和七年也八年歴昌)
(降秦是年又與張平俱降燕苻生死後張平又/降晋各受爵位將即亮翻使疏吏翻降戸江翻)燕主雋
使司徒評討張平於并州司空陽騖討髙昌於東燕樂
安王臧討李歴於濮陽騖攻昌别將於黎陽不㧞歴奔
滎陽其衆皆降并州壁壘百餘降於燕雋以右僕射恱
綰為并州刺史以撫之平所署征西將軍諸葛驤等帥
壁壘百三十八降於燕(驤思將翻帥/讀曰率下同)雋皆復其官爵平
帥衆三千奔平陽復請降於燕(復扶/又翻)　冬十月㤗山太
守諸葛攸攻燕東郡入武陽(後漢東郡治東武陽武帝/咸康二年封子允以東不)
(可為國名而東郡有濮陽縣改曰濮陽國允改封淮南/還曰東郡趙王倫篡位廢太孫臧為濮陽王東郡遂名)
(濮陽此葢燕復名東郡晋志武陽縣分屬陽平郡/劉昫曰魏州朝城縣隋武陽縣地天寳七年更名)燕主
雋遣大司馬恪統陽騖及樂安王臧之兵以擊之攸敗
走還㤗山恪遂渡河略地河南分置守宰　燕主雋欲
經營秦晋十二月令州郡校實見丁(校實檢校其實/數也見賢遍反)戶
留一丁餘悉發為兵欲使歩卒滿一百五十萬期来春
大集洛陽武邑劉貴上書極陳百姓彫弊發兵非法(法/未)
(有戸留一丁而/悉發為兵者)必致土崩之變雋善之乃更令三五發
兵寛其期日以来冬集鄴時燕調發繁數(調徒弔翻/數所角翻)官
司各遣使者道路㫄午郡縣苦之太尉領中書監封奕
請自今非軍期嚴急不得遣使(使疏/吏翻)自餘賦發皆責成
州郡其羣司所遣彈督在外者一切攝還(攝收也/追也)雋従
之　燕㤗山太守賈堅屯山茌(山茌即前漢之茌縣屬/㤗山郡後漢改曰山茌)
(茌仕/疑翻)荀羨引兵擊之堅所將纔七百餘人(將即/亮翻)羨兵十
倍於堅堅將出戰諸將皆曰衆少不如固守(少詩/沼翻)堅曰
固守亦不能免不如戰也遂出戰身先士卒(先悉/薦翻)殺羨
兵千餘人復還入城(復扶又/翻下同)羡進攻之堅歎曰吾自結
髪志立功名而每值窮阨豈非命乎(堅欲折其鋒使羡/懼而退耳羡進攻)
(之堅計/窮矣)與其屈辱而生不若守節而死乃謂將士曰今
危困計無所設卿等可去吾將止死將士皆泣曰府君
不出衆亦俱死耳乃扶堅上馬堅曰我如欲逃必不相
遣今當為卿曹决鬭(為于/偽翻)若勢不能支卿等可趣去(趣/讀)
(曰/促)勿復顧我也乃開門直出羡兵四集堅立馬橋上左
右射之(射而/亦翻)皆應弦而倒羡兵衆多従塹下斫橋堅人
馬俱陷生擒之遂拔山茌(塹七/艶翻)羡謂堅曰君父祖世為
晋臣奈何背本不降(背蒲妹翻降/戸江翻下同)堅曰晋自弃中華非
吾叛也(堅發此言江東/將相其愧多矣)民既無主强則託命既已事人
安可改節吾束脩自立(謂従師就學便有志於自立朱/子曰脩脯也十脡為束古者従)
(師必以束/脩為禮)渉趙歴燕未甞易志(堅不降燕見九十/八卷永和七年)君何
怱怱相謂降乎羡復責之(復扶/又翻)堅怒曰豎子児女御乃
公(自稱為乃公慢羡而孩視之/也曰御者言若駕御児女然)羡怒執置雨中數日堅
憤惋而卒(惋烏/貫翻)燕青州刺史慕容塵遣司馬恱明救㤗
山羡兵大敗燕復取山茌燕主雋以賈堅子活為任城
太守(任音/壬)荀羨疾篤徴還以郗曇為北中即將都督徐
兖青冀幽五州諸軍事(五州惟徐州有實土/郗丑之翻曇徒含翻)徐兖二州
刺史鎮下邳　燕呉王垂娶叚末柸女生子令寳叚氏
才髙姓烈自以貴姓(叚與慕容本抗衡之/國故自以為貴姓)不尊事可足
渾后可足渾氏銜之燕主雋素不快於垂(事見上卷/永和十年)中
常侍湼皓(湼乃結/翻姓也)因希㫖告叚氏及呉國典書令遼東
髙弼為巫蠱欲以連汙垂(晋制王國置典書典祠學官/令慕容氏因之典書令天朝)
(吏部尚書之職齊王攸傳國相上長吏缺典書令請求/差選是也西晋典書令在常侍侍即上及渡江則侍郎)
(次常侍而典書令居/三卿下汙烏故翻)雋收叚氏及弼下大長秋廷尉考
驗(下遐/稼翻)叚氏及弼志氣確然終無撓辭掠治日急(撓奴/教翻)
(掠音亮冶/直之翻)垂愍之私使人謂叚氏曰人生㑹當一死何
堪楚毒如此不若引服(引服自引/而誣服也)叚氏歎曰吾豈愛死
者耶若自誣以惡逆上辱祖宗下累於王(累力/瑞翻)固不為
也辯答益明故垂得免禍而叚氏竟死於獄中出垂為
平州刺史鎮遼東垂以叚氏女弟為繼室可足渾氏黜
之以其妹長安君妻垂垂不恱由是益惡之(為慕容垂/出奔張本)
(妻七細翻/悪烏路翻)　匈奴劉閼頭部落多叛懼而東走乗氷渡
河半度而氷解後衆悉歸劉悉勿祈閼頭奔代(代在北/河之東)
(閼於焉翻/又於葛翻)悉勿祈務桓之子也(務桓卒見本卷/永和十二年)
三年春二月燕主雋立子泓為濟北王(濟子/禮翻)冲為中山
王　燕人殺叚勤勤弟思来奔(叚勤降燕見上/卷永和八年)　燕主
雋宴羣臣于蒲池(蒲池/在鄴)語及周太子晋(周靈王之太子/曰晋慧而早卒)
(國語諫壅穀洛者即晋也晋既卒弟貴立是/為景王景王崩而子朝子丐爭立周遂以亂)潜然流涕
曰(澘所/奸翻)才子難得自景先之亡(燕太子曄/字景先)吾鬢髪中白
(毛晃曰中直/衆翻半也)卿等謂景先何如司徒左長史李績對曰
獻懐太子之在東宫(曄諡曰/獻懷)臣為中庶子(晋志曰太子/中庶子職如)
(侍/中)太子志業敢不知之太子大徳有八至孝一也聰敏
二也沈毅三也疾諛喜直四也(沈持林翻/喜許記翻)好學五也多
藝六也謙恭七也好施八也(好呼到翻/施式䜴翻)雋曰卿譽之雖
過(譽音/余)然此児在吾死無憂矣景茂何如(燕太子暐/字景荗)時
太子暐侍側績曰皇太子天資岐嶷(嶷魚力翻毛萇曰/岐知意也嶷識也)
雖八徳已聞而二闕未補好遊畋而樂絲竹(樂五/敎翻)此其
所以損也雋顧謂暐曰伯陽之言藥石之惠也(李績字/伯陽)
汝宜誡之暐甚不平(為李績以/憂卒張本)雋夢趙王虎齧其臂(齧/魚)
(結/翻)乃發虎墓求尸不獲購以百金鄴女子李菟知而告
之(莬同/都翻)得尸於東明觀下(水經注洹水東北流逕鄴城/南又更分為二水北逕東明)
(觀下觀/古玩翻)僵而不腐雋蹋而罵之曰(僵居良翻/蹋與踏同)死胡何敢
怖生天子數其殘暴之罪而鞭之投於漳水尸倚橋柱
不流(水經注漳水逕紫陌西趙建武十一年造紫陌浮/橋慕容雋投石虎尸處也怖晋布翻數所具翻)
及秦滅燕王猛為之誅李莬收而葬之(史終言之/為于偽翻)　秦
平羌䕶軍髙離據略陽叛永安威公矦討之未克而卒
夏四月驍騎將軍鄧羌(驍堅/堯翻)秦州刺史啖鐵討平之(啖/徒)
(覧翻氐/姓也)　匈奴劉悉勿祈卒弟衛辰殺其子而代之
五月秦王堅如河東六月大赦改元甘露　凉州牧張
瓘猜忌苛虐専以愛憎為賞罰即中殷郇諫之(郇須/倫翻)瓘
曰虎生三日自能食肉不須人教也由是人情不附輔
國將軍宋混性忠鯁瓘憚之欲殺混及弟澄因廢凉王
𤣥靚而代之(靚疾正翻/又疾郢翻)徴兵數萬集姑臧混知之與澄
帥壯士楊和等四十餘騎奄入南城(王隱晉書曰凉州/城有龍形故曰臥)
(龍城南北七里東西二里本匈奴所築後張氏世居之/又增築四城箱各千歩并舊城為五又據張駿傳駿於)
(姑臧城南築作五殿四面各依方色四時逓居/之則南城張氏所居也帥讀曰率騎奇寄翻)宣告諸
營曰張瓘謀逆被太后令誅之(被皮/義翻)俄而衆至二千瓘
帥衆出戰混擊破之瓘麾下𤣥臚刺混不能穿甲(𤣥姓/也風)
(俗通古諸矦有𤣥都國臚/陵如翻刺七亦翻下同)混擒之瓘衆悉降(降户/江翻)瓘與
弟琚皆自殺混夷其宗族𤣥靚以混為使持節都督中
外諸軍事驃騎大將軍酒泉郡矦代瓘輔政(驃匹/妙翻)混乃
請𤣥靚去凉王之號(張祚始稱凉王見九十九卷永和/十年張瓘推𤣥靚為凉王見上十)
(一年去/羌吕翻)復稱凉州牧混謂𤣥臚曰卿刺我幸而不傷今
我輔政卿其懼乎臚曰臚受瓘恩惟恨刺節下不深耳
竊無所懼混義之任為心膂　髙昌不能拒燕秋七月
自白馬奔滎陽　秦王堅自河東還以驍騎將軍鄧羌
為御史中丞(驍堅/堯翻)八月以咸陽内史王猛為侍中中書
令領京兆尹特進光禄大夫强徳太后之弟也(强太后/秦主健)
(之后/也)酗酒豪横(酗吁句翻孔安國曰以酒為凶曰酗賈/公彦曰據字酒㫄為凶是因酒為凶者)
(也横户/孟翻)掠人財貨子女為百姓患猛下車收徳奏未及
報已陳尸於市堅馳使赦之不及與鄧羌同志疾悪紏
案無所顧忌數旬之間權豪貴戚殺戮刑免者二十餘
人朝廷震栗奸猾屏氣(屏必/郢翻)路不拾遺堅歎曰吾始今
知天下之有灋也　㤗山太守諸葛攸將水陸二萬擊
燕(將即亮/翻下同)入自石門屯于河渚燕上庸王評長樂太守
傅顔帥歩騎五萬與攸戰于東阿攸兵大敗(樂音洛帥/讀曰率騎)
(奇寄/翻)冬十月詔謝萬軍下蔡郗曇軍髙平以擊燕萬矜
豪傲物但以嘯詠自髙未甞撫衆兄安深憂之謂萬曰
汝為元帥(帥所類/翻下同)宜數接對諸將以恱其心(數所/角翻)豈有
傲誕如此而能濟事也萬乃召集諸將一無所言直以
如意指四坐云諸將皆勁卒諸將益恨之(如意鐵如意/也坐徂臥翻)
(凡奮身行伍者以兵與卒為諱既/為將矣而稱之為卒所以益恨也)安慮萬不免乃自隊
帥以下無不親造厚相親託(造七到翻晋史言安性遲/緩而為其弟慮乃周密如)
(此宜其能為晋室内消桓/温之變外破苻秦之師也)既而萬帥衆入渦潁以援洛
陽(渦水至山桑入淮潁水至下蔡入淮/謝尚之兵自下蔡而入渦潁之間)郗曇以病退屯
彭城萬以為燕兵大盛故曇退即引兵還衆遂驚潰(進/師)
(易退師難是以善將者欲退師必廣為方畧而後/引退不唯防敵人之追截亦慮已衆之驚潰也)萬狼
狽單歸軍士欲因其敗而圖之以安故而止既至詔廢
萬為庶人降曇號建武將軍於是許昌潁川譙沛諸城
相次皆沒於燕　秦王堅以王猛為吏部尚書尋遷太
子詹事十一月為左僕射餘官如故　十二月封武陵
王晞子㻱為梁王(㻱與璡/同音津)　大旱　辛酉燕主雋寢疾
謂大司馬太原王恪曰吾病必不濟今二方未平(二方/謂晋)
(秦/也)景茂冲㓜國家多難吾欲效宋宣公以社稷屬汝(難/乃)
(旦翻宋宣公舍其子與夷/而立其弟穆公屬之欲翻)何如恪曰太子雖㓜勝殘致
治之主也(勝音升治/直之翻)臣實何人敢干正統雋怒曰兄弟
之間豈虛飾邪恪曰陛下若以臣能荷天下之任者豈
不能輔少主乎(荷下可翻/少詩照翻)雋喜曰汝能為周公吾復何
憂(復扶/又翻)李績清方忠亮汝善遇之(闕/)　　　召呉王垂
還鄴(自遼東/召還也)　秦王堅以王猛為輔國將軍司𨽻校尉
居中宿衛僕射詹事侍中中書令領選如故(選湏/絹翻)猛上
䟽辭讓因薦散騎常侍陽平公融光禄散騎西河任羣
(光禄散騎以光禄大夫為散騎常/侍也散悉亶翻騎奇寄翻任音壬)處士京兆朱彤自代
(處昌/吕翻)堅不許而以融為侍中中書監左僕射任羣為光
禄大夫領太子家令(晋志曰太子家令主刑獄/榖貨飲食職比司農少府)朱彤為
尚書侍即領太子庶子(漢制尚書有侍郎三十六人尚/書郎初従三署詣臺試守尚書)
(郎中歲滿稱尚書郎三年稱侍郎晋志曰庶/子職比散騎常侍中書監令朱彤當作朱肜)猛時年三
十六歲中五遷(猛自尚書左丞遷咸陽内史又遷侍中/中書令領京兆尹又遷吏部尚書尋遷)
(太子詹事為左僕/射及今凡五遷)權傾内外人有毁之者堅輙罪之於
是羣臣莫敢復言(復扶/又翻)以左僕射李威領䕶軍右僕射
梁平老為使持節都督北垂諸軍事鎮北大將軍戍朔
方之西(使疏/吏翻)丞相司馬賈雍為雲中䕶軍戍雲中之南
　燕所徴郡國兵悉集鄴城(去年所徴/今乃悉集)
　
　
　
　
　
　
　
　
　
　資治通鑑卷一百
