十下
　　宋　　宣　　城　　太　　守范　煜撰
　　唐　　章　　懷　　太　　子　　賢注
　后紀第十下
　安思閻皇后　順烈梁皇后　孝崇匽皇后
　懿獻梁皇后　孝桓鄧皇后　桓思竇皇后
　孝仁董皇后　孝靈宋皇后　靈思何皇后
　獻帝伏皇后　獻穆曹皇后
　　閻皇后紀
安思閻皇后諱姬(諡法曰謀慮/不愆曰思)河南滎陽人也祖父章
永平中為尚書以二妹為貴人章精力曉舊典久次當
遷以重職顯宗為後宫親屬竟不用出為步兵校尉(漢/官)
(儀曰比二千石掌宿/衛兵屬北軍中候也)章生暢暢生后后有才色元初元
年以選入掖庭甚見寵愛為貴人二年立為皇后后専
房妬忌帝幸宫人李氏生皇子保遂鴆殺李氏(鴆毒鳥/也食蝮)
(以其羽畫酒/中飲之立死)三年以后父侍中暢為長水校尉封北宜
春侯(北宜春縣屬汝南郡以豫章有宜春故/此加北故城在今豫州汝陽縣西南也)食邑五千
户四年暢卒諡曰文侯子顯嗣建光元年鄧太后崩帝
始親政事顯及弟景耀晏並為卿校典禁兵延光元年
更封顯長社縣侯(長社縣屬潁川郡前書音義曰其/社中樹暴長故名長社今許州縣)食
邑萬三千五百户追尊后母宗為滎陽君(續漢志曰婦/人封君儀比)
(公主油犍軿車帶綬以采組為緄帶/各如其綬色黄金辟邪加其首為帶)顯景諸子年皆童
齓(大戴禮曰男八嵗而齓女七/歳而齓齓毁齒也音初刃反)並為黄門侍郎后寵既
盛而兄弟頗與朝權后遂與大長秋江京中常侍樊豐
等共譖皇太子保廢為濟隂王四年春后從帝幸章陵
帝道疾崩於葉縣后顯兄弟及江京樊豐等謀曰今晏
駕道次(晏晚也臣下不敢斥言/帝崩猶言晚駕而出)濟隂王在内邂逅公卿
立之還為大害乃偽云帝疾甚徙御卧車行四日驅馳
還宫明日詐遣司徒劉喜詣郊廟社稷告天請命其夕
乃發喪尊后曰皇太后皇太后臨朝(蔡邕獨斷曰少帝/即位太后即代攝)
(政臨前殿朝羣臣太后東面少帝西面羣/臣奏事上書皆為兩通一詣后一詣少帝)以顯為車騎
將軍儀同三司太后欲久專國政貪立幼年與顯等定
䇿禁中迎濟北恵王子北鄉侯懿(恵王名壽/章帝子也)立為皇帝
顯忌大将軍耿寳(耿弇之弟/舒之孫)位尊權重威行前朝乃風
有司奏寳及其黨與中常侍樊豐虎賁中郎将謝惲惲
弟侍中篤篤弟大将軍長史宓(善文曰惲字伯周宓/字仲周篤字季周)侍
中周廣阿母野王君王聖聖女永永壻黄門侍郎樊嚴
等更相阿黨互作威福探刺禁省更為唱和皆大不道
豐惲廣皆下獄死家屬徙比景(比景縣名屬日南郡前/書音義曰日居於頭上)
(景在已下/故名之)宓嚴減死髠鉗貶寳為則亭侯遣就國自殺
王聖母子徙鴈門於是景為衛尉耀城門校尉晏執金
吾兄弟權要威福自由少帝立二百餘日而疾篤顯兄
弟及江京等皆在左右京引顯屏語曰北鄉侯病不解
國嗣宜時有定前不用濟隂王今若立之後必當怨又
何不早徵諸王子簡所置乎顯以為然及少帝薨京白
太后徵濟北河間王子未至而中黄門孫程合謀殺江
京等立濟隂王是為順帝顯景晏及黨與皆伏誅遷太
后於離宫家屬徙比景明年太后崩在位十二年合𦵏
恭陵帝母李氏瘞在洛陽城北帝初不知莫敢以聞及
太后崩左右白之帝感悟發哀親到瘞所更以禮殯上
尊諡曰恭愍皇后葬恭北陵為䇿書金匱藏于世祖廟
(在恭陵之北因以為名漢官儀曰置陵園令/食監各一人秩皆六百石金匱緘之以金)
　　梁皇后紀
順烈梁皇后諱妠(諡法曰執徳尊業曰烈/聲類曰妠妠娶也音納)大将軍商之
女恭懐皇后弟之孫也后生有光景之祥少善女工好
史書九嵗能誦論語治韓詩(韓嬰所/傳詩也)大義畧舉常以列
女圖畫置於左右以自監戒(劉向撰列女傳/八篇圖畫其象)父商深異
之竊謂諸弟曰我先人全濟河西所活者不可勝數(商/曾)
(祖統更始二年補中郎将酒泉太守使安集凉州時西/河擾亂衆議以統素有威信乃推統與竇融共完全五)
(郡/)雖大位不究而積徳必報若慶流子孫者儻興此女
乎永建三年與姑俱選入掖庭時年十三相工茅通見
后驚再拜賀曰此所謂日角偃月相之極貴臣所未嘗
見也太史卜兆得壽房又筮得坤之比(易坤卦六五爻/變而之比九五)
(象曰顯比之吉位正中也九/五居得其位下應於上故吉)遂以為貴人常特被引御
從容辭於帝曰夫陽以博施為徳隂以不専為義螽斯
則百福之所由興也(詩國風序曰言后妃若螽斯不妬/忌則子孫衆多也詩大雅曰大姒)
(嗣徽音則/百斯男也)願陛下思雲雨之均澤識貫魚之次序(易曰/雲行)
(雨施品物流形剝卦曰貫魚以宫人寵無不利剝坤/下艮上五隂而一陽衆隂在下駢頭相次似貫魚也)使
小妾得免罪謗之累由是帝加敬焉陽嘉元年春有司
奏立長秋宫以乗氏侯商先帝外戚(商祖姑章帝貴/人生和帝也)春
秋之義娶先大國(公羊傳曰天子娶於紀紀夲子爵也/先襃為侯言王者不娶於小國也)
梁小貴人宜配天祚正位坤極(正其内位居隂徳之極/也易曰女正位乎内也)
帝從之乃於壽安殿立貴人為皇后(夀安是徳陽/宫内殿名)后既
少聰恵深覽前世得失雖以徳進不敢有驕専之心每
日月見讁(讁責也禮記云陽事不得讁見於天日/為之食隂事不得讁見於天月為之食)輒降
服求愆建康元年帝崩后無子羙人虞氏子炳立是為
冲帝尊后為皇太后太后臨朝冲帝尋崩復立質帝猶
秉朝政時揚徐劇賊宼擾州郡西羌鮮卑及日南蠻夷
攻城暴掠賦歛煩數官民困竭太后夙夜勤勞推心仗
賢委任太尉李固等㧞用忠良務崇節儉其貪叨罪慝
多見誅廢(貪財曰叨/慝惡也)分兵討伐羣宼消夷故海内肅然
宗廟以寧而兄大将軍冀鴆殺質帝專權暴濫忌害忠
良數以邪説疑誤太后遂立桓帝而誅李固太后又溺
於宦官多所封寵以此天下失望和平元年春歸政於
帝太后寝疾遂篤乃御輦幸宣徳殿見宫省官屬及諸
梁兄弟詔曰朕素有心下結氣從間以来加以浮腫逆
害飲食寝以沈困(寝漸/也)比使内外勞心請禱私自忖度
日夜虛劣不能復與羣公卿士共相終竟援立聖嗣恨
不久育養見其終始今以皇帝将軍兄弟委付股肱其
各自勉焉後二日而崩在位十九年年四十五合葬憲
陵
虞羙人者以良家子年十三選入掖庭(續漢志曰羙人/父詩為郎中詩)
(父衡屯/騎校尉)又生女舞陽長公主自漢興母氏莫不尊寵順
帝既未加羙人爵號而冲帝早夭大将軍梁冀秉政忌
惡佗族故虞氏抑而不登但稱大家而已陳夫人者家
本魏郡少以聲伎入孝王宫得幸生質帝亦以梁氏故
榮寵不及焉熹平四年小黄門趙祐(續漢志曰小黄門/六百石宦者無員)
(掌侍左右受尚書事上在内宫關通中外及中宫/以下衆事諸公主及王大妃等疾苦則使問之)議郎
卑整上言(風俗通曰卑氏鄭大夫卑諶/之後漢有卑躬為北平太守)春秋之義母以
子貴(公羊傳曰桓公幼而貴隱公長而卑桓何以貴/母貴也母貴則子何以貴子以母貴母以子貴)隆
漢盛典尊崇母氏凡在外戚莫不加寵今冲帝母虞大
家質帝母陳夫人皆誕生聖皇而未有稱號夫臣子雖
賤尚有追贈之典况二母見在不蒙崇顯之次無以述
遵先世垂示後世也帝感其言乃拜虞大家為憲陵貴
人陳夫人為渤海孝王妃(孝王名鴻章帝子千乘貞王/伉之孫鴻生質帝帝立徙渤)
(海/焉)使中常侍持節授印綬遣太常以三牲告憲陵懐陵
靜陵焉(懐陵冲帝陵/靜陵質帝陵)
　　匽皇后紀
孝崇匽皇后諱明(匽音/偃)為蠡吾侯翼媵妾(蠡吾侯翼河/間王開子和)
(帝/孫)生桓帝桓帝即位明年追尊翼為孝崇皇陵曰博陵
以后為博園貴人和平元年梁太后崩乃就博陵尊后
為孝崇皇后遣司徒持節奉䇿授璽綬齎乘輿器服備
法物宫曰永樂置太僕少府以下皆如長樂宫故事(漢/官)
(儀曰帝祖母稱長信宫帝母稱長樂宫故有/長信少府長樂少府及職吏皆宦者為之)又置虎賁
羽林衛士起宫室分鉅鹿九縣為后湯沐邑在位三年
元嘉二年崩以帝弟平原王石為喪主(石蠡吾侯翼/子桓帝兄)歛
以東園畫梓夀器玉匣飯含之具禮儀制度比恭懐皇
后(東園署名屬少府掌為棺器梓木為棺以漆畫之稱/夀器者欲其久長也猶如夀堂夀宫夀陵之類也漢)
(舊儀曰梓棺長二丈廣四尺玉匣者腰已下為/柙至足亦縫以黄金為縷飯含者以珠玉實口)使司徒
持節大長秋奉弔祠賻錢四千萬(公羊傳曰/貨財曰賻)布四萬匹
中謁者僕射典䕶喪事侍御史䕶大駕鹵簿(漢官儀曰/天子車駕)
(次第謂之鹵簿有大駕法駕小駕大駕公卿奉引大将/軍參乘太僕御屬車八十一乘備千乘萬騎侍御史在)
(左駕馬詢問不法者今儀比/車駕故以侍御史監䕶焉)詔安平王豹河間王建渤
海王悝(悝音/恢)長社益陽二長公主(長社公主桓帝姊耿/弇弟覇𤣥孫援尚焉)
(益陽公主桓帝妹侍/中宼榮從兄子尚焉)與諸國侯三百里内者及中二千
石二千石令長相皆㑹葬将作大匠復土繕廟合葬博
陵
　　梁皇后紀
桓帝懿獻梁王后諱女瑩(諡法曰温和聖善曰/懿聰明睿智曰獻)順烈皇
后之女弟也帝初為蠡吾侯梁太后徵欲與后為㛰未
及嘉禮(嘉禮/㛰禮)㑹質帝崩因以立帝明年有司奏太后曰
春秋迎王后于紀在塗則稱后(公羊傳曰祭公来迎王/后于紀傳曰祭公者何)
(天子之三公其稱王后/何王者無外其辭成矣)今大将軍冀女弟膺紹聖善(膺/當)
(也紹嗣也聖善謂母也言娶/妻當嗣親也詩云母氏聖善)結㛰之際有命既集(謂太/后先)
(有令許結親也詩云天/監在下有命既集也)宜備禮章時進徵幣(徵成也納/幣以成婚)
請下三公太常案禮儀奏可於是悉依孝恵皇帝納后
故事聘黄金二萬斤納采鴈璧乗馬束帛一如舊典(漢/書)
(舊儀聘皇后黄金萬斤吕后為恵帝娶魯元公主女故/特優其禮也儀禮曰納采用鴈鄭𤣥注云納其采擇之)
(禮用鴈取順隂陽往来也周禮王者穀圭以聘女鄭𤣥/注云士大夫以上乃以𤣥纁束帛天子加以榖圭諸侯)
(加以大璋然禮稱以圭此云用璧形制雖異為玉同也/乘馬四匹馬也雜記曰納幣一束束五兩兩五尋然則)
(每端二/丈也)建和元年六月始入掖庭八月立為皇后時太
后秉政而梁冀専朝故后獨得寵幸自下莫得進見后
藉姊兄廕埶恣極奢靡宫幄彫麗服御珍華巧飾制度
兼倍前世及皇太后崩恩愛稍衰后既無子潛懐怨忌
每宫人孕育鮮得全者帝雖廹畏梁冀不敢譴怒然見
御轉稀至延熹二年后以憂恚崩在位十三年葬懿陵
其嵗誅梁冀廢懿陵為貴人冢焉
　　鄧皇后紀
桓帝鄧皇后諱猛女和熹皇后從兄子鄧香之女也母
宣初適香生后改嫁梁紀紀者大将軍梁冀妻孫夀之
舅也后少孤隨母為居因冒姓梁氏冀妻見后貌羙永
興中進入掖庭為采女絶幸(采擇也以因/采擇而立名)明年封兄鄧
演為南頓侯位特進演卒子康嗣及懿獻后崩梁冀誅
立后為皇后帝惡梁氏改姓為薄封后母宣為長安君
四年有司奏后本郎中鄧香之女不宜改易它姓於是
復為鄧氏追封贈香車騎将軍安陽侯印綬更封宣康
大縣宣為昆陽君康為泚陽侯賞賜巨萬計(巨大也大/萬謂萬萬)
(也/)宣卒賵贈葬禮皆依后母舊儀以康弟統襲封昆陽
侯位侍中統從兄㑹襲安陽侯為虎賁中郎将又封統
弟秉為淯陽侯宗族皆列校郎将帝多内幸博採宫女
至五六千人及驅役從使復兼倍於此而后恃尊驕忌
與帝所幸郭貴人更相譖訴八年詔廢后送暴室以憂
死(漢官儀曰暴室在掖庭内丞一人主宫中婦/人疾病者其皇后貴人有罪亦就此室也)立七年
葬於北邙從父河南尹萬世及㑹皆下獄死統等亦繫
暴室免官爵歸夲郡財物没入縣官
　　竇皇后紀
桓思竇皇后諱妙章徳皇后從祖弟之孫女也延熹八
年鄧皇后廢后以選入掖庭為貴人其冬立為皇后而
御見甚稀帝所寵唯采女田聖等永康元年冬帝寝疾
遂以聖等九女皆為貴人及崩無嗣后為皇太后太后
臨朝定䇿立解犢亭侯宏是為靈帝太后素忌忍積怒
田聖等桓帝梓宫尚在前殿遂殺田聖又欲盡誅諸貴
人中常侍管覇蘇康苦諫乃止時太后父大将軍武謀
誅宦官而中常侍曹節等矯詔殺武遷太后於南宫雲
臺家屬徙比景竇氏雖誅帝猶以太后有援立之功建
寧四年十月朔率羣臣朝于南宫親饋上夀黄門令董
萌(漢官儀曰黄門/令秩六百石)因此數為太后訴怨帝深納之供養
資奉有加於前中常侍曹節王甫疾萌附助太后誣以
謗訕永樂宫(靈帝母所居/也訕謗毁也)萌坐下獄死熹平元年太后
母卒於比景后感疾而崩立七年合葬宣陵
　　董皇后紀
孝仁董皇后諱某河間人為解犢亭侯萇夫人(萇河間/孝王開)
(孫淑之/子也)生靈帝建寧元年帝即位追尊萇為孝仁皇陵
曰愼陵以后為愼園貴人及竇氏誅明年帝使中常侍
迎貴人幷徵貴人兄寵到京師上尊號曰孝仁皇后居
南宫嘉徳殿(嘉徳殿在/九龍門内)宫稱永樂拜寵執金吾後坐矯
稱永樂后屬請下獄死及竇太后崩始與朝政使帝賣
官求貨自納金錢盈滿堂室中平五年以后兄子衛尉
修侯重(修今徳州縣也故城在/縣南修今作蓚音修)為驃騎将軍領兵千餘
人初后自養皇子協數勸帝立為太子而何皇后恨之
議未及定而帝崩何太后臨朝重與太后兄大将軍進
權埶相害后每欲叅干政事太后輒相禁塞后忿恚詈
言曰汝今輈張怙汝兄耶(輈張猶/彊梁也)當勑驃騎斷何進頭
来何太后聞以告進進與三公及弟車騎将軍苖等奏
孝仁皇后使故中常侍夏惲永樂太僕封諝等交通州
郡(漢官儀曰永樂太/僕用中人為之)辜較在所珍寳貨賂悉入西省(辜/較)
(解見靈紀西省即/謂永樂宫之司)蕃后故事不得留京師(蕃后謂平帝/母衛姬時王)
(莾攝政恐其專權后不得/留在京師故云故事也)輿服有章膳羞有品請永樂
后遷宫夲國奏可何進遂舉兵圍驃騎府收重重免官
自殺后憂怖疾病暴崩在位二十二年民間歸咎何氏
喪還河間合葬愼陵
　　宋皇后紀
靈帝宋皇后諱某扶風平陵人也肅宗宋貴人之從曾
孫也(○劉攽曰案宋貴人安得有從/曽孫姓宋者當是漏一父字)建寧三年選入掖
庭爲貴人眀年立為皇后父酆執金吾封不其鄉侯(不/其)
(縣屬琅邪郡故城在今莱州即墨縣西南/蓋其縣之鄉也其音基决錄注酆字伯遇)后無寵而居
正位後宫幸姬衆共譖毁初中常侍王甫枉誅勃海王
悝及妃宋氏(熹平元年王甫譖悝與中常侍鄭䬃/交通欲迎立悝悝自殺妃死獄中也)妃即
后之姑也甫恐后怨之乃與太中大夫程阿共構言皇
后挾左道祝詛(禮記曰執左道以亂衆殺無/赦鄭𤣥注云左道若巫蠱也)帝信之光
和元年遂䇿收璽綬后自致暴室以憂死在位八年父
及兄弟並被誅諸常侍小黄門在省闥者皆憐宋氏無
辜共合錢物收葬廢后及酆父子歸宋氏舊瑩臯門亭
(詩云廼立臯門注云王之郭門曰/臯門漢官儀曰十二門皆有亭)帝後夢見桓帝怒曰
宋皇后有何罪過而聽用邪孽使絶其命勃海王悝既
已自貶又受誅斃今宋氏及悝自訴於天上帝震怒(上/帝)
(天也震動也書/曰帝乃震怒也)罪在難救夢殊明察帝既覺而恐以事
問於羽林左監許永(續漢志日羽林左監一人秩六百/石主羽林左騎右亦如之永或作)
(詠/)曰此何祥其可禳乎(禳謂/除也)永對曰宋皇后親與陛下
共承宗廟母臨萬國歴年已久海内蒙化過惡無聞而
虛聽䜛妬之説以致無辜之罪身嬰極誅禍及家族天
下臣妾咸為怨痛勃海王悝桓帝母弟也處國奉藩未
嘗有過陛下曾不證審遂伏其辜昔晉侯失刑亦夢大
厲被髮屬地(左傳曰晉侯夢大厲被髮及地搏膺而踊/曰殺余孫不義余得請於帝矣杜預注曰)
(厲鬼趙氏之先祖也晉侯/先殺趙同趙括故怒也)天道明察鬼神難誣宜幷改
葬以安寃魂反宋后之徙家復勃海之先封以消厥咎
帝弗能用尋亦崩焉
　　何皇后紀
靈思何皇后諱某南陽宛人家夲屠者以選入掖庭(風/俗)
(通曰漢以八月筭人后家以/金帛賂遺主者以求入也)長七尺一寸生皇子辯養
於史道人家號曰史侯(道人謂道術之人也獻帝春秋/曰靈帝數失子不敢正名養道)
(人史子眇家/號曰史侯)拜后為貴人甚有寵幸性彊忌後宫莫不
震懾光和三年立為皇后明年追號后父眞為車騎将
軍舞陽宣徳侯因封后母興為舞陽君時王羙人任娠
(左傳曰邑姜方娠杜預注曰/懐胎為娠音之刄反一音身)畏后乃服藥欲除之而胎
安不動又數夢負日而行四年生皇子協后遂酖殺羙
人帝大怒欲廢后諸宦官固請得止董太后自養協號
曰董侯
王羙人趙國人也祖父苞五官中郎将羙人豐姿色聰
敏有才明能書㑹計(㑹計謂總㑹/其數而筭)以良家子應法相選
入掖庭帝愍協早失母又思美人作追徳賦令儀頌中
平六年帝崩皇子辯即位尊后為皇太后太后臨朝后
兄大将軍進欲誅宦官反為所害舞陽君亦為亂兵所
殺幷州牧董卓被徴将兵入洛陽凌虐朝廷遂廢少帝
為𢎞農王而立協是為獻帝扶𢎞農王下殿北面稱臣
太后鯁涕羣臣含悲莫敢言董卓又議太后踧廹永樂
宫至令憂死逆婦姑之禮乃遷於永安宫因進酖弑而
崩在位十年董卓令帝出奉常亭舉哀(華延儁洛陽記/曰城内有奉常)
(亭/)公卿皆白衣㑹不成喪也(有凶事素服而朝謂之白/衣㑹左傳曰不書𦵏不成)
(喪/)合葬文昭陵初太后新立當謁二祖廟欲齋輒有變
故如此者數竟不克時有識之士心獨怪之後遂因何
氏傾沒漢祚焉明年山東義兵大起討董卓之亂卓乃
置𢎞農王於閣上使郎中令李儒進酖曰服此藥可以
辟惡王曰我無疾是欲殺我耳不肯飲强飲之不得已
乃與妻唐姬及宫人飲讌别酒行王悲歌曰天道易兮
我何艱棄萬乘兮退守蕃逆臣見廹兮命不延逝将去
汝兮適幽𤣥因令唐姬起舞姬抗袖而歌(抗舉/也)曰皇天
崩兮后土頽(史記周烈王崩周人謂/齊威王曰天崩地坼也)身為帝兮命夭摧
死生路異兮從此乖奈我焭獨兮心中哀因泣下嗚咽
坐者皆歔欷王謂姬曰卿王者妃埶不復為吏民妻自
愛從此長辭遂飲藥而死時年十八唐姬潁川人也王
薨歸鄉里父㑹稽太守瑁欲嫁之姬誓不許及李傕破
長安遣兵鈔關東畧得姬傕因欲妻之固不聽而終不
自名(不自名少帝之姬也袁宏/紀曰為傕所畧不敢自言)尚書賈詡知之(魏志曰/詡字文)
(和武威姑臧人少時漢陽閻忠/見而異之曰詡有良平之才)以状白獻帝帝聞感愴
乃下詔迎姬置園中使侍中持節拜為𢎞農王妃初平
元年二月葬𢎞農王於故中常侍趙忠成壙中(趙忠元/有成壙)
(因而/葬焉)諡曰懐王帝求母王羙人兄斌斌将妻子詣長安
賜第宅田業拜奉車都尉興平元年帝加元服有司奏
立長秋宫詔曰朕禀受不𢎞遭値禍亂未能紹先以光
故典皇母前薨未卜宅兆禮章有闕中心如結(詩云心/如結兮)
三嵗之慼盖不言吉且須其後於是有司乃奏追尊王
羙人為靈懐皇后改葬文昭陵儀比敬恭二陵(敬章帝/陵恭安)
(帝/陵)使光禄大夫持節行司空事奉璽綬斌與河南尹駱
業復土斌還遷執金吾封都亭侯(凡言都亭者並城内/亭也漢法大縣侯位)
(視三公小縣侯位視上卿/鄉亭侯視中二千石也)食邑五百石病卒贈前将軍
印綬謁者監護喪事長子端襲爵
　　伏皇后紀
獻帝伏皇后諱壽琅邪東武人(東武今宻/州諸城縣)大司徒湛之
八世孫也父完沈深有大度襲爵不其侯尚桓帝女陽
安公主(陽安縣屬汝南郡故城/在今豫州朗山縣東北)為侍中初平元年從大
駕西遷長安后時入掖庭爲貴人興平二年立為皇后
完遷執金吾帝尋而東歸李傕郭汜等追敗乗輿於曹
陽帝乃潛夜度河走(度所在今陜州陜縣北水經曰銅/翁仲所沒處是獻帝東遷潛度所)
六宫皆歩行出營(周禮曰王后率六宫之人鄭𤣥注曰/六宫之人夫人以下分居后之六宫)
(者/)后手持縑數匹董承使符節令孫徽以刃脅奪之殺
傍侍者血濺后衣(濺音子/見反)既至安邑御服穿敝唯以棗
栗為糧建安元年拜完輔國将軍儀比三司完以政在
曹操自嫌尊戚乃上印綬拜中散大夫尋遷屯騎校尉
十四年卒子典嗣自帝都許守位而已宿衛兵侍莫非
曹氏黨舊姻戚議郎趙彦嘗為帝陳言時䇿曹操惡而
殺之其餘内外多見誅戮操後以事入見殿中帝不任
其憤因曰君若能相輔則厚不爾幸垂恩相捨操失色
俛仰求出舊儀三公領兵朝見令虎賁執刃挾之操出
顧左右汗流浹背(浹徹也音/子協反)自後不敢復朝請董承女
為貴人操誅承而求貴人殺之帝以貴人有􁦎(説文曰/􁦎孕也)
(音仁/䕃反)累為請不能得后自是懐懼乃與父完書言曹操
殘逼之状令宻圖之完不敢發至十九年事乃露泄操
追大怒遂逼帝廢后假為䇿曰皇后夀得由卑賤登顯
尊極自處椒房(漢官儀曰皇后稱椒房取其蕃實/之義也詩云椒聊之實蕃衍盈升)二紀
于兹既無任姒徽音之羙(太任文王母太姒武王母/徽羙也詩云太姒嗣徽音)又
乏謹身養己之福(左傳曰人受天地之中以生謂之命/能者養之以福不能者敗以取禍)
而隂懐妬害苞藏禍心弗可以承天命奉祖宗今使御
史大夫郗慮持節䇿詔其上皇后璽綬(蔡邕獨斷曰皇/后赤綬玉璽續)
(漢志曰乗輿黄赤綬四綵黄赤縹紺淳黄圭綬長二丈/九尺九寸五百首太皇太后皇太后其綬皆與乗輿同)
退避中宫遷于它館嗚呼傷哉自夀取之未致于理為
幸多焉又以尚書令華歆為郗慮副(魏志曰華歆字子/魚平陽髙唐人代)
(荀彧為尚書令慮字/鴻預山陽髙平人)勒兵入宫收后閉户藏壁中(○劉/攽曰)
(案文少/一后字)歆就牽后出時帝在外殿引慮於坐后被髮徒
跣行泣過訣曰不能復相活邪帝曰我亦不知命在何
時顧謂慮曰郗公天下寧有是邪遂将后下暴室以幽
崩所生二皇子皆酖殺之后在位二十年兄弟及宗族
死者百餘人母盈等十九人徙涿郡
　　曹皇后紀
獻穆曹皇后諱節(諡法曰布徳/執義曰穆)魏公曹操之中女也建
安十八年操進三女憲節華為夫人聘以束帛𤣥纁五
萬匹小者待年於國(留住於國/以待年長)十九年並拜為貴人及
伏皇后被弑明年立節為皇后魏受禪遣使求璽綬后
怒不與如此數輩后乃呼使者入親數讓之以璽綬抵
軒下(抵擲也軒/䦨校也)因涕泣橫流曰天不祚爾左右皆莫能
仰視后在位七年魏氏既立以后為山陽公夫人自後
四十一年魏景初元年薨合葬禪陵車服禮儀皆依漢
制
論曰漢世皇后無諡皆因帝諡以為稱雖吕氏専政上
官臨制亦無殊號(上官昭/帝后也)中興明帝始建光烈之稱其
後並以徳為配至於賢愚優劣混同一貫故馬竇二后
俱稱徳焉其餘唯帝之庶母及蕃王承統以追尊之重
特為其號如恭懐孝崇之比是也初平中蔡邕始追正
和熹之諡(蔡邕集諡議曰漢世母氏無諡至于明帝始/建光烈之稱是後轉因帝號加之以徳上下)
(優劣混而為一違禮大行受大名小行受小名之制諡/法有功安人曰熹帝后一體禮亦宜同大行皇太后諡)
(宜為/和熹)其安思順烈以下皆依而加焉
贊曰坤惟厚載隂正乎内(易曰坤厚載物又曰女/正位乎内男正位乎外)詩羙
好逑(逑匹也詩云窈窕淑女君子好逑/言后妃有關雎之徳為君子好匹)易稱歸妹(兑下/震上)
(歸妹卦也婦人謂嫁曰歸妹為少女之稱兑爲少隂震/為長陽少隂而承長陽悦以動之歸妹之象也以六五)
(與九二相應五為王/侯故易言帝乙歸妹)祁祁皇孋言觀貞淑(祁祁衆多也/孋亦儷也觀)
(示也言諸后皆示其貞淑配皇為儷/案字書無孋字相傳音麗蕭該音離)媚兹良哲承我天
祿班政蘭閨宣禮椒屋(班固西都賦曰後宫則掖庭椒/房后妃之室蘭林蕙草披香發)
(越蘭林殿名故言蘭/閨椒屋即椒房也)既云徳升亦曰幸進(徳升謂馬鄧/等也幸進謂)
(閻何之/類也)身當隆極族漸河潤(公羊傳曰河/海潤千里也)視景爭暉方
山並峻乘剛多阻行地必順(易屯卦象曰六二之難乗/剛也又坤卦曰牝馬地類)
(行地無彊王弼注云地之所以/得無彊者以卑順行之故也)咎集驕滿福協貞信慶
延自已禍成誰釁
漢制皇女皆封縣公主儀服同列侯(漢法大縣/侯視三公)其尊崇
者加號長公主儀服同蕃王(蔡邕曰帝女曰公主姊妹/曰長公主建武十五年封)
(武陽公主為長公主即是帝女尊崇亦為長非惟姊/妹也輿服志曰長公主赤罽軿車與諸侯同綬也)諸
王女皆封鄉亭公主儀服同鄉亭侯(鄉亭侯視/中二千石)肅宗唯
特封東平憲王蒼琅邪孝王京女為縣公主(東平王傳/曰封蒼女)
(五人為縣公主孝/王女傳不見其數)其後安帝桓帝妹亦封長公主同之
皇女(案鄧禹𤣥孫少府褒尚舞隂長公主耿弇曾孫侍/中良尚漢陽公主岑彭𤣥孫魏郡守熙尚湼陽長)
(公主來歙𤣥孫虎賁中郎将定尚平氏長公主/並安帝妹也長社益陽公主桓帝妹也解見上)其皇女
封公主者所生之子襲母封為列侯(馮定獲嘉公主子/襲封獲嘉侯馮奮)
(平陽公主子襲封/平陽侯此其類也)皆傳國於後鄉亭之封則不傳襲其
職僚品秩事在百官志(沈約謝儼傳曰范曄所撰十志/一皆託儼捜撰垂畢遇曄敗悉)
(蠟以覆車宋文帝令丹陽尹徐湛之就儼尋求已不復/得一代以為恨其志今闕續漢志曰諸公主家令一人)
(六百石丞一人三百石其餘屬吏増減無常漢官儀曰/長公主傅一人私府長一人食官一人永巷長一人家)
(令一人秩皆六百石各有員吏而鄉公主傅一人/秩六百石僕一人六百石家丞一人三百石也)不足
别載故附于后紀末
皇女義王建武十五年封舞陽長公主適延陵鄉侯太
僕梁松(舞陽縣屬潁川郡松梁統之子其傳云尚光武/女舞隂公主又鄧訓傳舞隂公主子梁扈有罪)
(訓與交通此/云舞陽誤也)松坐誹謗誅
皇女中禮十五年封湼陽公主適顯親侯大鴻臚竇固
(湼陽屬南陽郡顯親縣/屬漢陽郡固竇融子)肅宗尊為長公主
皇女紅夫十五年封舘陶公主適駙馬都尉韓光光坐
與淮陽王延謀反誅
皇女禮劉十七年封淯陽公主適陽安侯長樂少府郭
璜(璜郭況/子也)璜坐與竇憲謀反誅
皇女綬(綬一/作緩)二十一年封酈邑公主適新陽侯世子隂
豐豐害主誅死(酈縣屬南陽郡音擲亦反新/陽縣屬汝南郡豐隂就子)
世祖五女
皇女姬永平二年封獲嘉長公主適楊邑侯将作大匠
馮柱(獲嘉縣屬河内郡楊邑/縣屬太原郡柱馮魴子)
皇女奴三年封平陽公主(平陽縣屬/河東郡)適大鴻臚馮順(順/勤)
(子/也)
皇女迎(迎㦯/作延)三年封隆慮公主(隆慮縣屬/河内郡)適牟平侯耿
襲(牟平縣屬東莱郡/襲耿弇弟舒之子)
皇女次三年封平氏公主(平氏縣屬南陽郡既不言所/適不顯始終盖史闕之也它)
(皆倣/此)
皇女致三年封沁水公主(沁水縣屬/河内郡)適髙密侯鄧乾(乾/鄧)
(震之子/禹之孫)
皇女小姬十二年封平臯公主(平臯縣屬/河内郡)適昌安侯侍
中鄧蕃(昌安縣屬髙密國蕃/鄧襲子禹之孫也)
皇女仲十七年封浚儀公主適軮侯(軮志作軮音伏師/古曰又音徒系反)
黄門侍郎王度(軮縣屬江夏郡度/王符子覇之孫)
皇女恵十七年封武安公主適征羌侯世子黄門侍郎
来稜(征𦍑縣屬汝南郡/稜襃之子歙之孫)安帝尊為長公主
皇女臣建初元年封魯陽公主(魯陽縣屬/南陽郡)
皇女小迎元年封樂平公主(樂平太清縣屬/東郡章帝更名)
皇女小民元年封成安公主(成安縣屬/潁川郡)
顯宗十一女
皇女男建初四年封武徳長公主
皇女王四年封平邑公主(平邑縣屬代郡今魏郡/昌樂東北又有平邑城)適黄
門侍郎馮由
皇女吉永元五年封隂安公主(隂安縣/屬魏郡)
肅宗三女
皇女保延平元年封修武長公主(修武縣屬/河内郡)
皇女成元年封共邑公主(共縣屬/河内郡)
皇女利元年封臨潁公主(縣屬潁/川郡)適即墨侯侍中賈建
(即墨縣屬膠東國建/賈參子復之曾孫)
皇女興元年封聞喜公主(聞喜縣屬/河東郡)
和帝四女
皇女生永和三年封舞陽長公主
皇女成男三年封冠軍長公主(冠軍縣屬/南陽郡)
皇女廣永和六年封汝陽長公主(汝陽縣屬/汝南郡)
順帝三女
皇女華延熹元年封陽安長公主適不其侯輔國将軍
伏完(完伏湛/五世孫)
皇女堅七年封潁隂長公主(潁隂縣屬/潁川郡)
皇女修九年封陽翟長公主
桓帝三女
皇女某光和三年封萬年公主
靈帝一女
　
　
　
　後漢書卷十下
　後漢書卷十下考證
皇后紀下安思閻皇后紀家屬徙比景注景在已下○
　景字上監夲多一日字從如淳原注減
桓思竇皇后紀章徳皇后從祖弟之孫女也○此句下
　監夲有父諱武三字注(臣㑹汾/)按下文有太后父大
　将軍武句此處不復須注且后父亦不當言諱也明
　是後人添入今從宋夲刪
孝仁董皇后紀王羙人者趙國人也○(臣良裘/)按后紀
　序曰同居正號者並列於篇私恩追尊者隨事附出
　此紀例也卷内自賈貴人以下皆應附各紀之末不
　應另傳此必非范氏之舊
獻穆曹皇后紀皇女奴適大鴻臚馮順注順勤子也○
　監夲誤作馮􁀙子也從宋夲改
皇女華適不其侯輔國将軍伏完注完伏湛五世孫○
　何焯曰以伏后紀及湛傳參校五世誤當作七世
　後漢書卷十下考證
