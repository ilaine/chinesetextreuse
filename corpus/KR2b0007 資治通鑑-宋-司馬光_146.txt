
　資治通鑑卷一百四十五　宋　司馬光　撰
　　　　　　　　　　　　　　胡三省　音註
　梁紀一(起𤣥黓敦牂盡閼逢涒灘凡三年公齊宣徳/太后詔蕭衍自建安郡公進爵梁  衍志也)
　　　(尋進爵為王尋受/齊禪國因號曰梁)
　　髙祖武皇帝(諱衍字叔達小字練兒南蘭陵中都/里人姓蕭氏與齊同出淮陰令整三)
　　　(世至順之順之於齊髙帝為族弟帝順之之子/也按通鑑武皇帝紀凡十八卷以一二為次此)
　　　(卷武皇帝之/下合有一字)
天監元年(自是年三月以前猶/是齊和帝中興二年)春正月齊和帝遣兼侍
中席闡文等慰勞建康(勞力/到翻)　大司馬衍下令凡東昏
時浮費自非可以習禮樂之容繕甲兵之備者餘皆禁
絶　戊戌迎宣徳太后入宫臨朝稱制衍解承制(衍承/制見)
(上卷上年蹔解之以/覘人心朝直遥翻)　己亥以寧朔將軍蕭昺監南兖
州諸軍事昺衍之從父弟也(昺兵永翻昺與帝同祖治/書侍御史道賜監工衘翻)
(從才/用翻)　壬寅進大司馬衍都督中外諸軍事劒履上殿
贊拜不名(上時/掌翻)　己酉以大司馬長史王亮為中書監
尚書令　初大司馬與黃門侍郎范雲南清河太守沈
約司徒右長史任昉同在竟陵王西邸(事見一百三十/六卷齊武帝永)
(明二年守式又翻/任音壬昉分兩翻)意好敦宻(敦厚也好/呼到翻)至是引雲為大
司馬諮議參軍領録事(衍録尚書其録/府事使雲領之)約為驃騎司馬
(為衍驃騎大將軍府司/馬驃匹妙翻騎竒寄翻)昉為記室參軍與參謀議前吳
興太守謝朏國子祭酒何𦙍先皆棄官家居(齊明帝建/武初朏𦙍)
(皆棄官去朏敷/尾翻先悉薦翻)衍奏徵為軍諮祭酒朏𦙍皆不至大司
馬内有受禪之志沈約微扣其端大司馬不應他日又
進曰今與古異不可以淳風期物(淳風謂淳/古之風也)士大夫攀
龍附鳯皆望有尺寸之功今兒童牧豎皆知齊祚已終
明公當承其運天文䜟記又復炳然(䜟楚/譖翻)天心不可違
人情不可失苟厯數所在雖欲謙光亦不可得已(易曰/謙尊)
(而/光)大司馬曰吾方思之約曰公初建牙樊沔此時應思
(沔彌/兖翻)今王業已成何所復思若不早定大業脫有一人
立異即損威徳且人非金石時事難保豈可以建安之
封遺之子孫(復扶又翻下無復/豈復同遺唯季翻)若天子還都公卿在位
則君臣分定(分扶/問翻)無復異心君明於上臣忠於下豈復
有人方更同公作賊大司馬然之約出大司馬召范雲
告之雲對略同約㫖大司馬曰智者乃爾暗同卿明早
將休文更來(將攜也挾也領也/休文沈約字也)雲出語約約曰卿必待
我雲許諾而約先期入(語牛倨翻/先悉薦翻)大司馬命草具其事
約乃出懷中詔書并諸選置大司馬初無所改俄而雲
自外來至殿門不得入徘徊夀光閣外但云咄咄(江南/禁中)
(有夀光省咄當没翻毛/晃曰咄咄咨嗟語也)約出問曰何以見處約舉手向
左(謂處之以尚書左/僕射也處昌吕翻)雲笑曰不乖所望有頃大司馬召
雲入嘆約才智縱橫(縱子/容翻)且曰我起兵於今三年矣(東/昏)
(侯永元二年十一月衍/起兵至是首尾三年)功臣諸將實有其勞(將即/亮翻)然成
帝業者卿二人也甲寅詔進大司馬位相國總百揆揚
州牧封十郡為梁公(時以豫州之梁郡歴陽南徐州之/義興揚州之淮南宣城吳興㑹稽)
(新安東陽凡十郡為/梁公國相息亮翻)備九錫之禮置梁百司去録尚書
之號(去羌/吕翻)驃騎大將軍如故二月辛酉梁公始受命齊
湘東王寳晊(晊之/日翻)安陸昭王緬之子也(緬齊明帝之/弟緬彌兖翻)頗
好文學(好呼/到翻)東昏侯死寳晊望物情歸已坐待法駕既
而王珍國等送首梁公梁公以寳晊為太常寳晊心不
自安壬戌梁公稱寳晊謀反并其弟江陵公寳覽汝南
公寳宏皆殺之　丙寅詔梁國選諸要職悉依天朝之
制(朝直/遥翻)於是以沈約為吏部尚書兼右僕射范雲為侍
中梁公納東昏余妃頗妨政事范雲以為言梁公未之
從雲與侍中領軍將軍王茂同入見(自沈約至王茂皆/梁國官也見賢遍)
(翻/)雲曰昔沛公入闗婦女無所幸此范增所以畏其志
大也(事見九卷漢/髙帝元年)今明公始定建康海内相望風聲奈
何襲亂亡之迹以女徳為累乎(左傳富辰曰女徳無極/杜預注云婦女之志近)
(之則不知止/足累力瑞翻)王茂起拜曰范雲言是也公必以天下為
念無宜畱此梁公黙然雲即請以余氏賚王茂(賚洛/代翻)梁
公賢其意而許之明日賜雲茂錢各百萬丙戌詔梁公
增封十郡進爵為王(時以豫州之南譙廬江江州之尋/陽郢州之武昌西陽南徐州之南)
(琅邪南東海晉陵揚州之/臨海永嘉十郡益梁國)癸巳受命赦國内及府州殊
死以下(自進爵為王已上凡詔皆/以宣徳太后稱制行之)　辛丑殺齊邵陵王
寳攸晉熈王寳嵩桂陽王寳貞(南史齊紀作寳攸本傳/作寳脩三王皆明帝之)
(子/)梁王將殺齊諸王防守猶未急鄱陽王寳寅家閹人
顔文智與左右麻拱等宻謀穿牆夜出寳寅具小船於
江㟁著烏布𥜗(著則畧翻𥜗汝/朱翻短衣也)腰繋千餘錢濳赴江側
躡屩徒步足無完膚(屩居勺翻/草履也)防守者至明追之寳寅
詐為釣者隨流上下十餘里追者不疑待散乃渡西㟁
投民華文榮家(待散待追者散/也華戶化翻)文榮與其族人天龍惠
連棄家將寳寅遁匿山澗賃驢乗之晝伏夜行抵夀陽
之東城魏戍主杜元倫馳告揚州刺史任城王澄以車
馬侍衞迎之(任音/壬)寳寅時年十六徒步憔悴(悴奏/醉翻)見者
以為掠賣生口澄待以客禮寳寅請喪君斬衰之服澄
遣人曉示情禮以喪兄齊衰之服給之(喪息浪翻衰倉/回翻齊音咨)
澄帥官僚赴吊寳寅居處有禮一同極哀之節(禮居君/父之䘮)
(極哀帥讀曰/率處昌吕翻)夀陽多其義故皆受慰喭(撫而安之曰慰/弔生曰唁唁與)
(喭同魚/戰翻)唯不見夏侯一族(夏侯之族本譙郡譙人/居於夀陽夏户雅翻)以夏
侯詳從梁王故也澄深器重之(為蕭寳寅貴顯於/魏而不終張本)　齊
和帝東歸(将東歸/建康也)以蕭憺為都督荆湘等六州諸軍事
荆州刺史(憺徒敢翻/又徒濫翻)荆州軍旅之後公私空乏憺厲精
為治(治直/吏翻)廣屯田省力役存問兵死之家供其乏困自
以少年居重任(少詩/照翻)謂佐吏曰政之不臧士君子所宜
共惜吾今開懐卿其無隱於是人人得盡意民有訟者
皆立前待符教决於俄頃曹無畱事荆人大恱　齊和
帝至姑孰丙辰下詔禪位於梁　丁巳廬陵王寳源卒
(非疾也寳源者/齊明帝第五子)魯陽蠻魯北鷰等起兵攻魏潁州(魏置/潁州)
(於汝陰又潁川/郡舊置潁州)　夏四月辛酉宣徳太后令曰西詔至
(齊和帝雖已至姑孰其地/猶在建康之西故曰西詔)帝憲章前代(憲章前代者以/前代為法度也)
敬禪神器於梁明可臨軒(明謂明/旦也)遣使恭授璽紱未亡
人歸於别宫(古者君薨其夫人在者自稱未亡/人使疏吏翻璽斯氏翻紱音弗)壬戍𤼵
䇿遣兼太保尚書令亮等奉皇帝璽紱詣梁宫(亮王/亮也)丙
寅梁王即皇帝位於南郊大赦改元(始改元/天監)是日追贈
兄懿為丞相封長沙王諡曰宣武葬禮依晉安平獻王
故事(懿為東昏侯所殺葬不成禮/今依晉𦵏安平王孚禮𦵏之)丁卯奉和帝為巴陵
王宫於姑孰優崇之禮皆倣齊初(倣齊奉汝/陰王之禮)奉宣徳太
后為齊文帝妃王皇后為巴陵王妃齊世王侯封爵悉
從降省(降者王降公公降侯省/者除其封國省所梗翻)唯宋汝陰王不在除例
(備三/恪也)追尊皇考為文皇帝廟號太祖皇妣為獻皇后(考/)
(異曰南史云五月/追尊今從梁書)追諡妃郗氏曰徳皇后(東昏侯永元/元年郗氏卒)
(於襄陽郗/丑之翻)封文武功臣車騎將軍夏侯詳等十五人為
公侯(騎竒/寄翻)立皇弟中䕶軍宏為臨川王南徐州刺史秀
為安成王雍州刺史偉為建安王(雍於/用翻)左衞將軍恢為
鄱陽王荆州刺史憺為始興王以宏為揚州刺史　丁
卯以中書監王亮為尚書令相國左長史王瑩為中書
監吏部尚書沈約為尚書僕射長兼侍中范雲為散騎
常侍吏部尚書　詔凡後宫樂府西解暴室諸婦女一
皆放遣(解讀曰廨一皆放遣/一切盡放遣之也)　戊辰巴陵王卒時上欲
以南海郡為巴陵國徙王居之沈約曰古今殊事魏武
所云不可慕虚名而受實禍(沈約夢齊和帝劒斷其/舌天之報應固不爽也)上
頷之乃遣所親鄭伯禽詣姑孰以生金進王王曰我死
不須金醇酒足矣乃飲沈醉(沈持/林翻)伯禽就摺殺之(時年/十五)
(摺洛/合翻)王之鎮荆州也琅邪顔見逺為録事參軍及即位
為治書侍御史兼中丞(治直/之翻)既禪位見逺不食數日而
卒(史言齊臣以死殉和/帝者僅一顔見逺)上聞之曰我自應天從人(曰從/人者)
(避皇考順/之諱也)何預天下士大夫事而顔見逺乃至於此(此/言)
(不可/以訓)　庚午詔有司依周漢故事議贖刑條格(舜典曰/金作贖)
(刑注曰誤入而刑出金以贖罪周穆王訓夏贖刑亦以/五刑之辟疑者罰贖至漢文帝令民入粟以贖罪武帝)
(令死罪入贖錢五十萬減死一等盖自虞及/周疑誤者贖漢則凡犯罪者皆可得而入贖)凡在官身
犯鞭杖之罪悉入贖停罰其臺省令史士卒欲贖者聽
之　以謝沐縣公寳義為巴陵王奉齊祀(上之受禪也/寳義以晉安)
(王降封謝沐縣公晉志謝/沐縣屬臨賀郡沐食聿翻)寳義幼有廢疾不能言故獨
得全齊南康侯子恪及弟祁陽侯子範常因事入見(子/恪)
(子範齊豫章王嶷子也祁陽縣/呉立宋屬零陵郡見賢遍翻)上從容謂曰(從千/容翻)天下
公器非可力取茍無期運雖項籍之力終亦敗亡宋孝
武性猜忌兄弟粗有令名者皆鴆之(謂南平王鑠/也粗坐五翻)朝臣
以疑似枉死者相繼(謂顔峻王僧達周朗/沈懐文等朝直遥翻)然或疑而不
能去(去羌吕/翻下同)或不疑而卒為患如卿祖以材畧見疑而
無如之何(此正指疑而不能去者/謂齊髙帝也卒子恤翻)湘東以庸愚不疑而
子孫皆死其手(此正指不疑而卒為患者謂/明帝盡殺孝武帝子孫也)我於時已
生彼豈知我應有今日固知有天命者非人所害我初
平建康人皆勸我除去卿輩以壹物心我於時依而行
之誰謂不可正以江左以來代謝之際必相屠滅感傷
和氣所以國祚不長又齊梁雖云革命事異前世我與
卿兄弟雖復絶服(五服之親至於袒免則無服矣去/羌吕翻復扶又翻下可復無復同)宗
屬未逺齊業之初亦共甘苦(齊宋禪代之際帝/父順之參預佐命)情同一
家豈可遽如行路之人卿兄弟果有天命非我所殺若
無天命何忽行此適足示無度量耳且建武塗炭卿門
(謂齊明帝建武/中誅髙武子孫)我起義兵非唯自雪門恥亦為卿兄弟
報仇(為于/偽翻)卿若能在建武永元之世(永元齊東/昏侯年號)撥亂反
正(謂齊明帝父子為/亂髙武子孫為正)我豈得不釋戈推奉邪我自取天
下於明帝家非取之於卿家也昔劉子輿自稱成帝子
光武言假使成帝更生天下亦不可復得况子輿乎(事/見)
(三十九卷漢/更始元年)曹志魏武帝之孫為晉忠臣(事見八十一/卷晉武帝太)
(康四/年)况卿今日猶是宗室我方坦然相期卿無復懐自
外之意(無當/作毋)小待當自知我寸心子恪兄弟凡十六人
皆仕梁子恪子範子質子顯子雲子暉並以才能知名
歴官清顯各以夀終(史言帝所誅夷者齊明帝/之後髙帝之後固無恙也)　詔徵
謝朏為左光禄大夫開府儀同三司(朏敷/尾翻)何𦙍為右光
禄大夫何㸃為侍中𦙍㸃終不就　癸酉詔公車府謗
木肺石傍各置一函(周禮大司寇以肺石達窮民/注云肺石赤石也肺芳廢翻)若肉
食莫言欲有橫議投謗木函(杜佑曰肉食在位者布衣/處士而議朝政謂之橫議)
(横戶/孟翻)若以功勞才器寃沈莫達投肺石函(沈持/林翻)上身服
浣濯之衣常膳唯以菜蔬每簡長吏務選㢘平皆召見
於前勗以政道(見賢遍翻勗/許玉翻勉也)擢尚書殿中郎到溉為建
安内史左户侍郎劉鬷為晉安太守(杜佑曰宋齊度支/尚書統度支左戶)
(右戶金部庫部六曹鬷子公翻沈約曰建安本閩越秦/立為閩中郡漢武帝滅閩越徙其民於江淮間虛其地)
(後有遁逃山谷間者頗出立為冶縣屬㑹稽司馬彪云/章安是故冶然則臨海亦冶地也從分冶地為㑹稽東)
(南二部都尉東部臨海是也南部建安是也吳孫休永/安三年分南部立為建安郡晉武帝太康三年分建安)
(立晉安郡詳考沈志建安郡則今南劒邵武建寧之地/晉安郡則今福州之地沈志洪氏𨽻釋辯之甚詳注已)
(見/前)二人皆以㢘潔著稱溉彦之曾孫也(到彦之宋/文帝將)又著
令小縣令有能遷大縣大縣有能遷二千石以山陰令
丘仲孚為長沙内史武康令東海何逺為宣城太守由
是㢘能莫不知勸　魯陽蠻圍魏湖陽(湖陽縣漢屬南/陽郡晉省元魏)
(後於此置西淮安郡及南襄州隋/為湖陽縣唐并湖陽入棗陽縣)撫軍將軍李崇將兵
擊破之(將即/亮翻)斬魯北鷰徙萬餘戶於幽并諸州及六鎮
尋叛南走所在追討比及河殺之皆盡(比必/利翻)　閏月丁
巳魏頓丘匡公穆亮卒(諡法真心/大度曰匡)　齊東昏侯嬖臣孫
文明等雖經赦令猶不自安五月乙亥夜帥其徒數百
人因運荻炬束仗入南北掖門作亂(荻炬者束荻為火/炬用也因運此遂)
(束兵仗於荻中以入嬖卑/義翻又博計翻帥讀曰率)燒神虎門總章觀入衞尉府
殺衞尉洮陽愍侯張𢎞䇿(觀古玩翻洮陽縣/屬零陵郡洮音兆)前軍司馬
吕僧珍直殿内以宿衞兵拒之不能却上戎服御前殿
曰賊夜來是其衆少曉則走矣(少詩/沼翻)命擊五鼓領軍將
軍王茂驍騎將軍張惠紹聞難引兵赴救盗乃散走討
捕悉誅之(擊五鼓晉檀祇破司馬國璠之故智/也驍堅堯翻騎竒寄翻難乃旦翻)　江州
刺史陳伯之目不識書得文牒辭訟唯作大諾而已有
事典籖傳口語與奪决於主者(伯之手不能書典/籖傳其口之所言)豫章
人鄧繕永興人戴永忠(漢㑹稽諸暨縣/呉更名永興)有舊恩於伯之
伯之以繕為别駕永忠為記室參軍河南禇緭居建康
(緭于貴翻胃考異曰蕭寳/寅傳作褚  今從梁書)素薄行仕宦不得志頻造尚
書范雲雲不禮之(行下孟翻造七到翻/范雲時為吏部尚書)緭怒私謂所親
曰建武以後草澤下族悉化成䝿人吾何罪而見棄今
天下草創饑饉不已喪亂未可知(喪息/浪翻)陳伯之擁彊兵
在江州非主上舊臣有自疑之意且熒惑守南斗詎非
為我出邪(晉天文志將有天子之事占於南斗/南斗六星天廟也主兵為于偽翻)今者一
行事若無成入魏不失作河南郡守(守式/又翻)遂投伯之大
見親狎伯之又以鄉人朱龍符為長流參軍(陳伯之濟/陰人職官)
(分紀長流參軍主禁防晉從公府有長流參軍小府無/長流參軍置禁防參軍顔氏家訓或問何故名治獄參)
(軍為長流答曰帝王世紀云帝少昊崩其神降於長流/之山此事本出山海經於祀主秋按周禮秋官司寇主)
(刑罰長流之職漢魏捕賊掾耳晉宋以來始/為參軍上屬司寇故取秋帝所居為嘉名焉)並乘伯之
愚闇恣為姦利上聞之使陳虎牙私戒伯之又遣人代
鄧繕為别駕伯之並不受命表云龍符驍勇(驍堅/堯翻)鄧繕
有績效臺所遣别駕請以為治中繕於是日夜說伯之
云臺家府蔵空竭復無器仗三倉無米東境饑流(三倉/太倉)
(石頭倉及常平倉又按五代史志梁司農卿主農功倉/廪統太倉等令又管左右中部三倉丞東境三吳㑹稽)
(之地說式芮翻復/扶又翻下若復同)此萬世一時也機不可失緭永忠共
贊成之伯之謂繕今啟卿若復不得即與卿共反上敕
伯之以部内一郡處繕(處昌/吕翻)於是伯之集府州僚佐謂
曰奉齊建安王教帥江北義勇十萬已次六合(齊建安/王蕭寳)
(寅也時奔魏據宋史六合山在烏江縣界五代志江/都郡六合縣宋齊之秦郡尉氏縣也帥讀曰率下同)見
使以江州見力運糧速下(見力之見/賢遍翻)我荷明帝厚恩誓
死以報即命纂嚴使緭詐為蕭寳寅書以示僚佐於聽
事前為壇㰱血共盟緭說伯之曰(荷下可翻聽讀曰廳/㰱色甲翻說式芮翻)
今舉大事宜引衆望長史程元冲不與人同心臨川内
史王觀僧䖍之孫人身不惡可召為長史以代元冲(觀/古)
(玩/翻)伯之從之仍以緭為尋陽太守永忠為輔義將軍龍
符為豫州刺史觀不應命豫章太守鄭伯倫起郡兵拒
守程元冲既失職於家合帥數百人(合衆而帥之/以攻伯之)乘伯
之無備突入至聽事前(聽讀與/聴同)伯之自出格鬭元冲不
勝逃入廬山(廬山在/江州南)伯之宻遣信報虎牙兄弟皆逃奔
盱眙(盱眙音/吁怡)戊子詔以領軍將軍王茂為征南將軍江
州刺史帥衆討之　魏揚州小峴戍主党灋宗(党底朗/翻姓也)
(杜佑通典徳浪翻/峴戶典翻下同)襲大峴戍破之虜龍驤將軍邾菩薩
(驤思將翻菩薄/乎翻薩桑葛翻)　陳伯之聞王茂來謂褚緭等曰王觀
既不受命鄭伯倫又不肯從便應空手受困今先平豫
章開通南路多發丁力益運資糧然後席卷北向以撲
饑疲之衆不憂不濟(卷讀曰捲北向謂北下/攻建康也撲普木翻)六月畱鄉
人唐盖人守城(守尋/陽城)引兵趣豫章攻伯倫不能下(趣七/喻翻)
王茂軍至伯之表裏受敵遂敗走間道渡江與虎牙等
及褚緭俱奔魏(間古/莧翻)　上遣左右陳建孫送劉季連子
弟三人入蜀使諭㫖慰勞(勞力/到翻)季連受命飭還装益州
刺史鄧元起始得之官初季連為南郡太守不禮於元
起(鄧元起南/郡當陽人)都録朱道琛有罪(都録盖郡之首吏總録/諸吏者也琛丑林翻)
季連欲殺之逃匿得免至是道琛為元起典籖說元起
曰(說式芮翻/下或説同)益州亂離已久公私虛耗劉益州臨歸豈
辦逺遣迎候道琛請先使檢校(使疏/吏翻)縁路奉迎不然萬
里資糧未易可得元起許之道琛既至言語不恭又歴
造府州人士見器物輒奪之有不獲者語曰(易以豉翻/造七到翻)
(語牛/倨翻)㑹當屬人何須苦惜於是軍府大懼謂元起必誅
季連禍及黨與競言之於季連季連亦以為然且懼昔
之不禮於元起乃召兵算之有精甲十萬歎曰據天險
之地握此彊兵進可以匡社稷退不失作劉備捨此安
之遂召佐史矯稱齊宣徳太后令聚兵復反收朱道琛
殺之(史言劉季連阻兵/釁起於朱道琛)召巴西太守朱士畧及涪令李
膺並不受命(涪音/浮)是月元起至巴西士畧開門納之先
是蜀民多逃亡聞元起至爭出投附皆稱起義兵應朝
廷軍士新故三萬餘人(新謂蜀民新附者故謂/元起從行者先式薦翻)元起在
道久糧食乏絶或說之曰蜀土政慢民多詐疾若檢巴
西一郡籍注因而罰之所獲必厚(謂民多詐疾注之於/籍以避征役說輸芮)
(翻/)元起然之李膺諫曰使君前有嚴敵後無繼援山民
始附於我觀徳(言山民觀望我徳則附/否則攜貳使疏吏翻)若糾以刻薄民
必不堪衆心一離雖悔無及何必起疾可以濟師(起疾/謂糾)
(之以刻薄民所不堪則是興長病端一/曰起疾謂起詐疾者杜預曰濟益也)膺請出圖之不
患資糧不足也元起曰善一以委卿膺退帥富民上軍
資米(帥讀曰率/上時掌翻)得三萬斛　秋八月丁未命尚書刪定
郎濟陽蔡灋度損益王植之集註舊律(王植之集定張/杜律見一百三)
(十七卷齊武帝永/明九年濟子禮翻)為梁律仍命與尚書令王亮侍中王
瑩尚書僕射沈約吏部尚書范雲等九人同議定　上
素善鍾律欲釐正雅樂乃自制四器名之為通(五代史/志通受)
(聲廣九寸宣聲長九尺臨岳髙一寸二分每通皆施三/絃一曰𤣥英通二曰青陽通三曰朱明通四曰白蔵通)
每通施三絃黃鍾絃用二百七十絲長九尺應鍾絃用
一百四十二絲長四尺七寸四分差彊中間十律以是
為差(黃鍾律長九寸引而伸之為九尺應鍾律長四寸/二十七分寸之二十引而伸之為四尺七寸四分)
(差彊中間十律以是為差者即上生下生三/分益一三分去一之數也長直亮翻下同)因以通聲
轉推月氣悉無差違而還得相中又制十二笛黃鍾笛
長三尺八寸應鍾笛長二尺三寸中間十律以是為差
以寫通聲飲古鍾玉律並皆不差(樂有飲聲飲者隨其/聲而酌其清濁髙下)
(也鄭譯因琵琶七調以其所捻琵琶絃柱/相飲為七均合成十二以應十二律是也)於是被以八
音(八音金石絲竹匏/土革木被皮義翻)施以七聲(七聲宮商角徵/羽及變宫變徵)莫不和
韻先是宫懸止有四鎛鍾雜以編鍾編磬衡鍾凡十六
虡(古者天子宫懸周禮注云宫懸四面四面象宫室有/牆故謂之宫懸凡鍾十六枚同在於虡謂之編鍾特)
(懸者謂之鎛鍾爾雅曰大鍾謂之鎛編磬亦十/六枚而同虡先悉薦翻鏄補各翻虡其吕翻)上始命
設十二鏄鍾各有編鍾編磬凡三十六虡而去衡鍾四
隅植建鼔(建鼔大鼔也少昊氏作之/為建鼔之節去羌吕翻)　魏髙祖之喪前
太傅平陽公丕自晉陽來赴(此太和二/十三年事)遂畱洛陽丕年
八十餘歴事六世(丕拓跋翳槐之曾孫從世祖臨江歴/景穆文成獻文孝文及今主凡六世)
位極公輔而還為庶人(丕得罪見一百四十一/卷齊明帝建武四年)魏主以
其宗室耆舊矜而禮之乙夘以丕為三老　魏揚州刺
史任城王澄表請攻鍾離魏主使羽林監敦煌范紹詣
夀陽共量進止澄曰當用兵十萬往來百日乞朝廷速
辦糧仗紹曰今秋已向末方欲調發(任音壬敦徒門翻/量音良調徒弔翻)
兵仗可集糧何由致有兵無糧何以克敵澄沈思良久
曰實如卿言乃止(沈持/林翻)　九月丁巳魏主如鄴冬十月
庚子還至懐與宗室近侍射逺帝射三百五十餘步羣
臣刻銘以美之甲辰還洛陽　十一月己未立小廟以
祭太祖之母(太祖之母/帝祖母也)每祭太廟畢以一太牢祭之
甲子立皇子統為太子　魏洛陽宫室始成(齊武帝永/明十一年)
(魏始營洛陽至/是宫室乃成)　十二月將軍張囂之侵魏淮南取木
陵戍魏任城王澄遣輔國將軍成興擊之囂之敗走魏
復取木陵(水經注木陵山在黃水西南有木陵闗黃水/東逕晉西陽城南又東逕南光城南又東逕)
(弋陽郡東又東北入於淮謂之黃口唐志木陵闗/在光州光山縣南黃州麻城縣東北復扶又翻)　劉
季連遣其將李奉伯等拒鄧元起(将即/亮翻)元起與戰互有
勝負久之奉伯等敗還成都元起進屯西平(晉安帝以/秦雍流民)
(立懐寧郡宋文帝元嘉十六年寄治成都其/屬縣有西平盖亦寄治成都城外遂為實土)季連驅略
居民閉城固守元起進屯蔣橋去成都二十里畱輜重
於郫奉伯等間道襲郫陷之(重直用翻郫音/疲間古莧翻)軍備盡没
元起捨郫徑圍州城城局參軍江希之謀以城降不克
而死(宋有十八曹參軍城/局其一也降戶江翻)　魏陳畱公主寡居僕射髙
肇秦州刺史張彛皆欲尚之公主許彛而不許肇肇怒
譖彛於魏主坐沈廢累年(沈持/林翻)　是嵗江東大旱米斗
五千民多餓死
二年春正月乙夘以尚書僕射沈約為左僕射吏部尚
書范雲為右僕射尚書令王亮為左光禄大夫丙辰亮
坐正旦詐疾不登殿削爵廢為庶人　乙亥魏主耕籍
田　魏梁州氐楊㑹叛行梁州事楊椿等討之(齊東昏/永元二)
(年書魏梁州刺史楊椿招降氐王/楊集始今乃為行梁州事當考)　成都城中食盡升
米三千人相食劉季連食粥累月計無所出上遣主書
趙景恱宣詔受季連降(降户江/翻下同)季連肉袒請罪鄧元起
遷季連於城外俄而造焉待之以禮(造士/到翻)季連謝曰早
知如此豈有前日之事(盖言前日所以阻兵拒/命實為朱道琛搆間也)郫城亦
降元起誅李奉伯等送季連詣建康初元起在道懼事
不集無以為賞士之至者皆許以辟命於是受别駕治
中檄者將二千人季連至建康入東掖門數步一稽顙
以至上前(稽音/啟)上笑曰卿欲慕劉備而曾不及公孫述
(謂公孫𫐠不/肯降漢也)豈無卧龍之臣邪(卧龍謂諸/葛孔明)赦為庶人
三月己巳魏皇后蠶於北郊　庚辰魏揚州刺史任城
王澄遣長風戍主竒道顯入寇(姓譜竒姓/伯竒之後)取陰山白藁
二戍(據水經注陰山闗在弋陽縣西南/唐志黃州麻城縣東北有陰山闗)　蕭寶寅伏於
魏闕之下(此魏朝之闕門也/闕即古之象魏)請兵伐梁雖暴風大雨終
不蹔移㑹陳伯之降魏亦請兵自効魏主乃引八坐門
下入定議(八坐謂令僕及諸曹尚書門下謂侍中散騎/常侍等官蹔與暫同降戶江翻坐徂卧翻)
夏四月癸未朔以寳寅為都督東揚等三州諸軍事鎮
東將軍揚州刺史丹陽公齊王禮賜甚厚配兵一萬令
屯東城(此盖漢晉之東城縣地以其/地在夀陽之東故置東揚州)以伯之為都督淮
南諸軍事平南將軍江州刺史屯陽石(即羊石城也在/廬江西北霍丘)
(東/南)俟秋冬大舉寳寅明當拜命(明謂明/旦也)其夜慟哭至晨
魏人又聽寳寅募四方壯勇得數千人以顔文智華文
榮等六人皆為將軍軍主(顔文智將寳寅投華文榮文/榮等將寳寅投北華户化翻)
寳寅志性雅重過朞猶絶酒肉(禮為兄弟/服朞喪)慘形悴色蔬
食麤衣未嘗嬉笑(悴秦/醉翻)　癸卯蔡灋度上梁律二十卷
(上時/掌翻)令三十卷科四十卷詔班行之　五月丁巳霄城
文侯范雲卒(霄城縣侯也五代志沔陽郡竟/陵縣舊曰霄城卒子恤翻下同)雲盡心事
上知無不為臨繁處劇(處昌/吕翻)精力過人及卒衆謂沈約
宜當樞管(樞管謂管樞機也今人猶謂樞宻院為樞管/以此觀之沈約之位雖在范雲之右而親任)
(不及雲/逺矣)上以約輕易(易以/豉翻)不如尚書左丞徐勉乃以勉
及右衞將軍周捨同參國政捨雅量不及勉而清簡過
之兩人俱稱賢相常畱省内罕得休下(休下謂休/假下直也)勉或
時還宅羣犬驚吠每有表奏輒焚其藁捨豫機宻二十
餘年未嘗離左右(離力/智翻)國史詔誥儀體灋律軍旅謀謨
皆掌之與人言謔終日不絶(謔迄却翻/戲言也)而竟不漏泄機
事衆尤服之(史究言二人/終身大槩)　壬申斷諸郡縣獻奉二宫
惟諸州及會稽許貢任土若非地産亦不得貢(㫁音短/下頻斷)
(同二宫上宫及東宫也㑹稽東土大/郡也故使之同於諸州㑹工外翻)　甲戌魏楊椿等
大破叛氐斬首數千級(是年春氐/楊㑹叛)　六月壬午朔魏立
皇弟恱為汝南王　魏揚州刺史任城王澄表稱蕭衍
頻斷東闗(斷音/短)欲令漅湖汎溢以灌淮南諸戍吳楚便
水且灌且掠淮南之地將非國有夀陽去江五百餘里
衆庶惶惶並懼水害脫乘民之願攻敵之虚豫勒諸州
纂集士馬首秋大集應機經略雖混壹不能必果江西
自是無虞矣丙戌魏發冀定瀛相并濟六州二萬人馬
一千五百匹(相息亮翻/濟子禮翻)令仲秋之中畢㑹淮南并夀陽
先兵三萬(先兵先屯/夀陽之兵)委澄經略蕭寳寅陳伯之皆受澄
節度　謝朏輕舟出詣闕(朏敷/尾翻)詔以為侍中司徒尚書
令朏辭脚疾不堪拜謁角巾自輿詣雲龍門謝詔見於
華林園(見賢/遍翻)乘小車就席明旦上幸朏宅(謝朏仕宋及/齊有宅在建)
(康/)宴語盡懽朏固陳本志不許因請自還東迎母許之
臨𤼵上復臨幸(復扶/又翻)賦詩餞别王人送迎相望於道(凡/将)
(上命者皆/謂之王人)及還詔起府於舊宅禮遇優異朏素憚煩不
省職事衆頗失望(謝朏之於樊英又不/及逺甚省悉景翻)　甲午以中書
監王瑩為尚書右僕射　秋七月乙卯魏平陽平公丕
卒　魏既罷鹽池之禁(魏主踐阼之初中尉甄琛表弛/鹽禁彭城王勰與邢巒以為不)
(可魏主詔從琛請通鑑目録已提其要此事今載於一/百四十三卷齊東昏永元二年而通鑑正文逸其事錯)
(簡置於百四十/六卷天監五年)而其利皆為富彊所專庚午復収鹽池
利入公(復扶/又翻)　辛未魏以彭城王勰為太師(勰音/恊)勰固
辭魏主賜詔敦諭又為家人書祈請懇至(為家人書用/家人叔姪之)
(禮/也)勰不得已受命　八月庚子魏以鎮南將軍元英都
督征義陽諸軍事司州刺史蔡道恭聞魏軍將至遣驍
騎將軍楊由帥城外居民三千餘家保賢首山為三柵
(驍堅堯翻騎竒/寄翻帥讀曰率)冬十月元英勒諸軍圍賢首柵柵民任
馬駒斬由降魏(任音壬降/戶江翻)任城王澄命統軍党灋宗傅
豎眼太原王神念等分兵寇東闗大峴淮陵九山(淮陵/恐當)
(作雎陵齊置徐州於鍾離又僑置濟陰郡雎陵縣於郡/界五代志鍾離郡化明縣舊曰睢陵置濟陰郡化明唐)
(濠州之招義縣也或曰宋志南徐州領淮陵郡雎陵淮/陵皆屬漢徐郡是時既置徐州於鍾離則亦置淮陵於)
(鍾離界未可知也魏收志陳畱鍾離二郡有朝歌縣縣/有九山城黃溪水按水經注黃水出黃武山東北流逕)
(南光城弋陽等郡今按今招信軍盱眙縣西南一十五/里有三城又西十五里至淮陵城臨池河池河過淮陵)
(城西而北入於淮謂之池河口九山店在淮北南直淮/陵九山店之東則陷堈湖南則馬城淮流至此謂之九)
(山灣其東則鳯皇洲在淮水中約長十里今土人亦/呼九山灣為獅子渡北兵渡淮之津要也峴戶典翻)髙
祖珍將三千騎為遊軍澄以大軍繼其後豎眼靈越之
子也(𫝊靈越從薛安都起兵攻張永/以應義嘉兵潰而死豎而主翻)魏人拔闗要潁川
大峴三城(魏收志霍州有北潁川郡領潁川等三/縣水經注梁立霍州治灊縣天柱山)白塔
牽城清溪皆潰徐州刺史司馬明素將兵三千救九山
(將即亮/翻下同)徐州長史潘伯鄰救淮陵寧朔將軍王燮保焦
城党灋宗等進拔焦城破淮陵十一月壬午擒明素斬
伯鄰先是南梁太守馮道根戍阜陵(馮道根傳以南梁/太守領阜陵戍先)
(悉薦/翻)初到修城隍逺斥堠如敵將至衆頗笑之道根曰
怯防勇戰此之謂也(其周防若怯/而臨戰則勇)城未畢党灋宗等衆
二萬奄至城下衆皆失色道根命大開門緩服登城選
精銳二百人出與魏兵戰破之魏人見其意思閒暇(思/相)
(吏/翻)戰又不利遂引去道根將百騎擊髙祖珍破之(騎竒/寄翻)
魏諸軍糧運絶引退以道根為豫州刺史(此時梁豫州/治晉熈道根)
(盖猶戍阜陵/特帶刺史耳)　武興安王楊集始卒己未魏立其世子
紹先為武興王紹先幼國事决於二叔父集起集義
乙亥尚書左僕射沈約以母憂去職魏既遷洛陽北邊
荒逺因以饑饉百姓困弊魏主加尚書左僕射源懐侍
中行臺(魏道武置行臺之官於鄴中山今置於北邊杜/佑曰魏末司馬師討諸葛誕散騎常侍裴秀尚)
(書僕射陳泰黃門侍郎鍾㑹等以行臺從北/齊行臺兼統民事自辛術始隋謂之行臺省)使持節巡
行北邊六鎮恒燕朔三州(六鎮列置於三州塞下使疏/吏翻下同行下孟翻恒户登)
(翻燕因/肩翻)賑給貧乏考論殿最(既使之賑恤貧民又使/之按察官吏殿丁練翻)事
之得失皆先决後聞懐通濟有無饑民賴之沃野鎮將
于祚(沃野漢朔方郡之屬縣也魏平赫連與統/萬同置鎮不在六鎮之數將即亮翻下同)皇后之
世父(世父伯父/承世嫡者)與壊通婚時于勁方用事勢傾朝野(朝/直)
(遥/翻)祚頗有受納懐將入鎮祚郊迎道左懐不與語即劾
奏免官(劾户槩翻又/户得翻下同)懐朔鎮將元尼須與懐舊交貪穢
狼籍(蘇鶚演義曰狼籍者物雜亂/之貌狼所卧籍之草皆穢亂)置酒請懐謂懐曰命
之長短繫卿之口豈可不相寛貸懐曰今日源懐與故
人飲酒之坐(坐徂/卧翻)非鞫獄之所也明日公庭始為使者
檢鎮將罪狀之處耳尼須揮淚無以對竟按劾抵罪懐
又奏邊鎮事少而置官猥多(少詩/沼翻)沃野一鎮自將以下
八百餘人(將謂鎮將也/將即亮翻)請一切五分損二魏主從之
乙酉將軍吳子陽與魏元英戰於白沙子陽敗績(白沙/在齊)
(安郡界魏收志有沙州治白沙闗城注/云梁置唐志黃州黃陂縣有白沙闗)　魏東荆州蠻
樊素安作亂乙酉以左衞將軍李崇為鎮南將軍都督
征蠻諸軍事將步騎討之(將即亮翻/騎竒寄翻)　馮翊吉翂父為
原鄉令(翂撫文翻漢靈帝中平二年/分故鄣立原鄉縣屬吳興郡)為姦吏所誣逮詣
廷尉罪當死翂年十五撾登聞鼔乞代父命(撾則/𤓰翻)上以
其幼疑人教之使廷尉卿蔡灋度嚴加誘脅取其款實
(誘者開之以生路脅者威之以纆索/杻械示將拷訊之款誠也誘音酉)灋度盛陳拷訊之
具詰翂曰爾求代父敕已相許審能死不(所謂脅之也/拷音考詰去)
(吉翻不/讀曰否)且爾童騃若為人所教亦聽悔異(騃五駭翻所/謂誘之也悔)
(異猶律文/所謂飜異)翂曰囚雖愚幼豈不知死之可憚顧不忍見
父極刑故求代之此非細故奈何受人教邪明詔聽代
不異登仙豈有回貳(反前說為回/異前說為貳)灋度乃更和顔誘之
曰主上知尊矦無罪行當得釋觀君足為佳童今若轉
辭幸可父子同濟翂曰父掛深劾必正刑書囚瞑目引
領唯聽大戮(劾戶槩翻又戶/得翻瞑莫定翻)無言復對時翂備加杻械
灋度愍之命更著小者(復扶又翻杻女九翻/更工衡翻著陟畧翻)翂不聽曰
死罪之囚唯宜益械豈可減乎竟不脱灋度具以聞上
乃宥其父罪丹陽尹王志求其在廷尉事并問鄉里欲
於嵗首舉充純孝(魏晉以來舉士皆由/州鄉故問其鄉里)翂曰異哉王尹
何量翂之薄乎父辱子死道固當然若翂當此舉乃是
因父取名何辱如之固拒而止(量音良翂之拒王志是/也梁武帝知翂之孝節)
(而不能叙用以/厲流俗非也)　魏主納髙肇兄偃之女為貴嬪(嬪毗/賓翻)
　魏散騎常侍趙脩寒賤暴䝿恃寵驕恣陵轢王公為
衆所疾(散悉亶翻騎竒/寄翻轢郎擊翻)魏主為脩治第舎擬於諸王(為/于)
(偽翻治/直之翻)鄰居獻地者或超補大郡脩請告歸葬其父凡
財役所須並從官給脩在道淫縱(脩自洛歸趙/郡在道淫縱)左右乘
其出外頗發其罪惡及還舊寵小衰髙肇宻構成其罪
侍中領御史中尉甄琛黄門郎李憑廷尉卿陽平王顯
素皆諂附於脩至是懼相連及(懼以黨附連坐及禍/甄之人翻琛丑林翻)爭
助肇攻之帝命尚書元紹檢訊下詔暴其姦惡免死鞭
一百徙敦煌為兵(敦徒/門翻)而脩愚疎初不之知方在領軍
于勁第樗蒱羽林數人稱詔呼之送詣領軍府甄琛王
顯監罸先具問事有力者五人迭鞭之(監工銜翻問/事行杖者也)欲
令必死脩素肥壯堪忍楚毒宻加鞭至三百不死即召
驛馬促之上道出城不自勝(上時掌翻/勝音升)舉縛置鞍中(舉/擎)
(也脩困極不能自勝乘騎兩人/對舉而置之馬上縳著鞍中)急驅之行八十里乃死
帝聞之責元紹不重聞(重直用翻/聞奏也)紹曰脩之佞幸為國
深蠧臣不因釁除之(釁隙也釁/許覲翻)恐陛下受萬世之謗帝
以其言正不罪也紹出廣平王懐拜之曰翁之直過於
汲黯紹曰但恨戮之稍晩以為愧耳紹素之孫也(常山/玉素)
(見一百二十二卷宋文帝元嘉十一年廣平/王懐孝文之子以族屬長幼之次呼紹為翁)明日甄琛
李憑以脩黨皆坐免官左右與脩連坐死黜者二十餘
人散騎常侍髙聰與脩素親狎而又以宗人諂事髙肇
故獨得免
三年春正月庚戌征虜將軍趙祖恱與魏江州刺史陳
伯之戰於東闗祖悦敗績　癸丑以尚書右僕射王瑩
為左僕射太子詹事栁惔為右僕射(惔徒/甘翻)　丙辰魏東
荆州刺史楊大眼擊叛蠻樊季安等大破之季安素安
之弟也　丙寅魏大赦改元正始　蕭寳寅行及汝陰
東城已為梁所取乃屯夀陽棲賢寺二月戊子將軍姜
慶真乘魏任城王澄在外(去年魏遣澄入/寇宿師於外)襲夀陽據其
外郭長史韋纘倉猝失圖任城太妃孟氏勒兵登陴先
守要便(敵所必攻我所必守曰要便者形/勝可據便於制敵之處陴頻彌翻)激厲文武安
慰新舊(新者夀陽兵民舊者北來將/士或曰新者新附舊者舊民)將士咸有奮志太
妃親巡城守(守手/又翻)不避矢石蕭寳寅引兵至與州軍合
擊之自四皷戰至下晡(日未入之/前為下晡)慶真敗走韋纘坐免
官任城王澄攻鍾離上遣冠軍將軍張惠紹等將兵五
千送糧詣鍾離(冠古玩翻/將即亮翻)澄遣平逺將軍劉思祖等邀
之丁酉戰於邵陽(即邵陽/州也)大敗梁兵俘惠紹等十將殺
虜士卒殆盡思祖芳之從子也(劉芳以儒學親重於太/和之間敗補邁翻将即)
(亮翻從/才用翻)尚書論思祖功應封千户矦侍中領右衞將軍
元暉求二婢於思祖不得事遂寢(史言魏賞/罰失當)暉素之孫
也上遣平西將軍曹景宗後軍王僧炳等帥步騎三萬
救義陽(後軍者後軍將/軍也帥讀曰率)僧炳將二萬人據鑿峴(鑿峴在/闗南今)
(信陽軍南三十五里有曹店即/景宗屯鑿峴口所築峴户典翻)景宗將萬人為後繼元
英遣冠軍將軍元逞等據樊城以拒之三月壬申大破
僧炳於樊城俘斬四千餘人(僧炳敗於樊城未得至鑿/峴也否則此非襄陽之樊)
(城自别/是一處)魏詔任城王澄以四月淮水將漲舟行無礙南
軍得時勿昧利以取後悔㑹大雨淮水暴漲澄引兵還
夀陽魏軍還既狼狽失亡四千餘人中書侍郎齊郡賈
思伯為澄軍司居後為殿(殿丁/練翻)澄以其儒者謂之必死
及至大喜曰仁者必有勇(論語孔/子之言)於軍司見之矣思伯
託以失道不伐其功有司奏奪澄開府仍降三階上以
所獲魏將士請易張惠紹於魏魏人歸之(紹考異曰惠/  傳無被獲)
(及復還事/今從魏書)　魏太傅領司徒録尚書北海王詳驕奢好
聲色貪冒無厭(好呼到翻冒莫/北翻厭於鹽翻)廣營第舎奪人居室嬖
昵左右所在請託中外嗟怨(嬖卑義翻又博/計翻昵尼質翻)魏主以其
尊親恩禮無替軍國大事皆與參决所奏請無不開允
魏主之初親政也以兵召諸叔(事見上卷齊和/帝中興元年)詳與咸
陽彭城王共車而入防衞嚴固髙太妃大懼乘車隨而
哭之既得免謂詳曰自今不願富貴但使母子相保與
汝掃市為生耳及詳再執政(齊和帝中興元年正月魏/主親政十一月詳為司徒)
太妃不復念前事(復扶/又翻)專助詳為貪虐冠軍將軍茹皓
以巧思有寵於帝(茹音如思/相吏翻)常在左右傳可門下奏事
弄權納賄朝野憚之詳亦附焉皓娶尚書令髙肇從妹
皓妻之姊為詳從父安定王燮之妃詳烝於燮妃由是
與皓益相昵狎(朝直遥翻下同從/才用翻昵尼質翻)直閣將軍劉胄本詳
所引薦殿中將軍常季賢以善養馬陳掃靜掌櫛(櫛側/瑟翻)
(梳/也)皆得幸於帝與皓相表裏賣權勢髙肇本出髙麗時
望輕之(麗力/知翻)帝既黜六輔(魏髙祖殂使六人受遺輔幼/主事見一百四十二卷齊東)
(昏矦永/元元年)誅咸陽王禧(事見上卷齊和/帝中興元年)專委事於肇肇以
在朝親族至少(少詩/沼翻)乃邀結朋援附之者旬月超擢不
附者陷以大辠尤忌諸王以詳位居其上欲去之獨執
朝政(去羌/吕翻)乃譛之於帝云詳與皓胄季賢掃靜謀為逆
亂夏四月帝夜召中尉崔亮入禁中使彈奏詳貪淫奢
縱及皓等四人怙權貪橫收皓等擊南臺(横戶孟翻南/臺御史臺也)
遣虎賁百人圍守詳第(賁音/奔)又慮詳驚懼逃逸遣左右
郭翼開金墉門馳出諭㫖示以中尉彈狀詳曰審如中
尉所糾何憂也正恐更有大罪橫至耳(橫戶/孟翻)人與我物
我實受之詰朝有司奏處皓等罪皆賜死(詰去吉翻/處昌吕翻)帝
引髙陽王雍等五王入議詳罪詳單車防衞送華林園
母妻隨入給小奴弱婢數人圍守甚嚴内外不通五月
丁未朔下詔宥詳死免為庶人頃之徙詳於太府寺圍
禁彌急母妻皆還南第五日一來視之初詳娶宋王劉
昶女待之疎薄(昶丑/兩翻)詳既被禁髙太妃乃知安定髙妃
事大怒曰汝妻妾甚多如此安用彼髙麗婢陷罪至此
(麗力/知翻)杖之百餘被創膿潰旬餘乃能立(被皮義翻/創初良翻)又杖
劉妃數十曰婦人皆妬何獨不妬劉妃笑而受罰卒無
所言(卒子恤/翻下同)詳家奴數人陰結黨輩欲劫出詳宻書姓
名託侍婢通於詳詳始得執省(省悉景翻/省猶視也)而門防主司
遥見突入就詳手中攬得奏之詳慟哭數聲暴卒詔有
司以禮殯葬(門防主司主門衛/之兵以防守詳者)先是典事史元顯獻雞
雛四翼四足(典事猶今尚書六部主事吏職也/江南制局監有典事先悉薦翻)詔以問
侍中崔光光上表曰漢元帝初元中丞相府史家雌鷄
伏子漸化為雄(師古曰初尚伏子後乃稍/稍化為雄也伏音房富翻)冠距鳴將(師/古)
(曰距雞附足骨鬭時所用/刺之將謂帥領其羣也)永光中有獻雄雞生角劉向
以為雞者小畜主司時起居人(畜許又翻師古曰至時/而鳴以為人起居之節)
小臣執事為政之象也(事見西漢/書五行志)竟寧元年石顯伏辜
此其效也靈帝光和元年南宫寺雌雞欲化為雄但頭
冠未變詔以問議郎蔡邕對曰頭為元首人君之象也
今雞一身已變未至於頭而上知之是將有其事而不
遂成之象也若應之不精政無所改頭冠或成為患滋
大(事見後漢/書蔡邕𫝊)是後黄巾破壊四方天下遂大亂今之雞
狀雖與漢不同而其應頗相類誠可畏也臣以向邕言
推之翼足衆多亦羣下相扇助之象雛而未大足羽差
小亦其勢尚㣲易制御也(易以/豉翻)臣聞災異之見皆所以
示吉㐫(見賢/遍翻)明君覩之而懼乃能致福闇主覩之而慢
所以致禍或者今亦有自賤而貴闗預政事如前世石
顯之比者邪願陛下進賢黜佞則妖弭慶集矣(妖於/遥翻)後
數日皓等伏誅帝愈重光(魏主以茹皓等伏誅為光言/之驗髙肇獨非自賤而貴闗)
(預政事/者邪)髙肇說帝使宿衛隊主帥羽林虎賁守諸王第
殆同幽禁彭城王勰切諫不聽勰志尚髙邁不樂榮勢
避事家居而出無山水之適處無知己之遊獨對妻子
常鬱鬱不樂(說式芮翻帥所類翻/樂音洛處昌吕翻)　魏人圍義陽城中
兵不滿五千人食纔支半嵗魏軍攻之晝夜不息刺史
蔡道恭隨方抗禦皆應手摧却相持百餘日前後斬獲
不可勝計(魏自去年十月圍義陽蔡道恭卒於今年五/月自此以上謂道恭疾未甚之前勝音升)
魏軍憚之將退㑹道恭疾篤乃呼從弟驍騎將軍靈恩
(從才/用翻)兄子尚書郎僧勰及諸將佐謂曰吾受國厚恩不
能攘滅冦賊今所苦轉篤勢不支久汝等當以死固節
無令吾没有遺恨衆皆流涕道恭卒靈恩攝行州事代
之城守(守式/又翻)　六月癸未大赦　魏大旱散騎常侍兼
尚書邢巒奏稱昔者明王重粟帛輕金玉何則粟帛養
民而安國金玉無用而敗徳故也(散悉亶翻騎竒/寄翻敗補邁翻)先帝
深鑒奢泰務崇節儉至以紙絹為帳扆(扆於豈翻禮/疏曰扆屏風)銅
鐡為轡勒府藏之金裁給而已(蔵徂/浪翻)不復買積以費國
資(復扶/又翻)逮景明之初承升平之業四境清宴逺邇來同
於是貢篚相繼(貢篚二語本之禹貢謂貴細/之物盛之以篚筐而入貢也)商估交入
諸所獻納倍多於常金玉恒有餘國用恒不足(估音古/恒戶登)
(翻/)苟非為之分限(分扶/問翻)但恐嵗計不充自今請非要須
者一切不受魏主納之　秋七月癸丑角城戍主柴慶
宗以城降魏(降戶/江翻)魏徐州刺史元鑒遣淮陽太守吳秦
生將千餘人赴之淮陰援軍斷其路(守式又翻將即亮/翻淮陰梁重鎮也)
(以角城叛遣軍援其/不從叛者斷音短)秦生屢戰破之遂取角城　甲子
立皇子綜為豫章王　魏李崇破東荆叛蠻生擒樊素
安進討西荆諸蠻悉降之(西荆正指荆州也魏太和中/徙荆州治穰城領南陽順陽)
(新野東恒農漢廣襄城北清恒/農等郡其地正在東荆州之西)　魏人聞蔡道恭卒攻
義陽益急短兵日接曹景宗頓鑿峴不進但耀兵遊獵
而已上復遣寧朔將軍馬仙琕救義陽(復扶又翻下箭/復琕復乃復同)
(琕部/田翻)仙琕轉戰而前兵勢甚銳元英結壘於上雅山(上/雅)
(山當作士雅山據水經注義陽之東有大木山即晉祖/逖將家避難所居也逖字士雅後人因以之名山杜佑)
(曰唐州桐柏縣有大木山晉祖/逖為豫州刺史蔵家屬於此山)分命諸將伏於四山示
之以弱仙琕乘勝直抵長圍掩英營英偽北以誘之(誘/音)
(酉/)至平地縱兵擊之統軍𫝊永擐甲執槊單騎先入(將/即)
(亮翻下同擐音/宦槊色角翻)唯軍主蔡三虎副之突陳橫過梁兵射
永洞其左股(陳讀曰陣/射而亦翻)永拔箭復入仙琕大敗一子戰
死仙琕退走英謂永曰公傷矣且還營永曰昔漢髙捫
足不欲人知(事見十卷漢/髙祖四年)下官雖微國家一將奈何使
賊有傷將之名(將即/亮翻)遂與諸軍追之盡夜而返時年七
十餘矣軍中莫不壯之仙琕復帥萬餘人進擊英(帥讀/曰率)
英又破之殺將軍陳秀之仙琕知義陽危急盡銳决戰
一日三交皆大敗而返(馬仙琕力戰使曹景宗以大/軍繼之魏必敗退義陽全矣)蔡
靈恩勢窮八月乙酉降於魏(降戶/江翻)三闗戍將聞之辛酉
亦棄城走(乙酉距辛酉三十六日/太逺或者其辛夘歟)英使司馬陸希道為
露板嫌其不精命傅永改之永不增文彩直為之陳列
軍事處置形要而已(為于偽翻/處昌吕翻)英深賞之曰觀此經算
雖有金城湯池不能守矣(史言英伐其功故深/賞傅永能為之陳列)初南安
惠王以預穆泰之謀追奪爵邑(穆泰事見一百四十/卷齊明帝建武三年)及
英克義陽乃復立英為中山王御史中丞任昉奏彈曹
景宗上以其功臣寢而不治(任音壬昉甫兩翻彈/徒丹翻治直之翻)　衞
尉鄭紹叔忠於事上外所聞知纎豪無隱每為上言事
(為于/偽翻)善則推功於上不善則引咎歸己上以是親之詔
於南義陽置司州移鎮闗南以紹叔為刺史(南義陽治/鹿城闗隋)
(為黃州木蘭縣唐/并木蘭入黃岡縣)紹叔立城隍繕器械廣田積穀招集
流散百姓安之魏置郢州於義陽以司馬恱為刺史(魏/收)
(地形志郢州領安/陽城陽汝南郡)上遣馬仙琕築竹敦麻陽二城於三
闗南(麻陽即今黃州麻城縣也於考異曰司馬恱傳作/豫州刺史馬仙琕按仙琕  時未曽為豫州也)
司馬恱遣兵攻竹敦拔之　九月壬子以吐谷渾王伏
連籌為西秦河二州刺史河南王(吐從暾入/聲谷音浴)　柔然侵
魏之沃野及懐朔鎮(漢沃野縣屬朔方郡後魏為鎮魏收/志太和元年置偏城郡沃野縣屬焉)
(此時鎮猶未廢/也注已見前)詔車騎大將軍源懐出行北邉(騎竒寄/翻行下)
(孟/翻)指授方畧隨須徵發皆以便宜從事(隨須者隨軍行/之所須以為用)
(者/也)懐至雲中柔然遁去懐以為用夏制夷莫如城郭還
至恒代按視諸鎮左右要害之地可以築城置戍之處
欲東西為九城及儲糧積仗之宜犬牙相救之勢凡五
十八條表上之曰今定鼎成周去北遥逺代表諸國頗
或外叛(代表謂魏代都之塞外也諸國謂髙車/諸部夏戶雅翻恒戶登翻上時掌翻)仍遭旱
饑戎馬甲兵十分闕八謂宜準舊鎮東西相望令形勢
相接築城置戍分兵要害勸農積粟警急之日隨便翦
討彼遊騎之寇(騎竒/寄翻)終不敢攻城亦不敢越城南出如
此北方無憂矣魏主從之　魏太和之十六年髙祖詔
中書監髙閭與給事中公孫崇考定雅樂(見一百三十/七卷齊武帝)
(永明十/一年)久之未就㑹髙祖殂髙閭卒景明中崇為太樂
令上所調金石及書(卒子恤翻/上時掌翻)至是世宗始命八坐已
下議之　冬十一月戊午魏詔營繕國學(據目録是年/置四門小學)
(袁翻曰太和二十年敕立四門博士於四門置學按自/周以上學惟以二或尚東或尚西或貴在國或貴在郊)
(爰暨周室學盖有六師氏居内大學在國四小在郊大/戴保𫝊篇云帝入東學尚親而貴仁帝入南學尚齒而)
(貴信帝入西學尚賢而貴徳帝入北學尚貴而尊/爵帝入太學承師而問道周之五學於此彰彰)時魏
平寧日久學業大盛燕齊趙魏之間教授者不可勝數
(燕因肩翻/勝音升)弟子著録多者千餘人少者猶數百(少詩/沼翻)州
舉茂異郡貢孝廉每年逾衆　甲子除以金贖罪之科
(聽贖事見/上元年)　十二月丙子魏詔殿中郎陳郡袁翻等議
立律令彭城王勰等監之(勰音協監/工銜翻)　己亥魏主幸伊
闕(自南北分治人主出行所至通鑑皆曰如自此以/後率書幸未曉義例所由變盖一時失於刊正也)
上雅好儒術(好呼/到翻)以東晉宋齊雖開置國學不及十年
輒廢之其存亦文具而已無講授之實(晉元帝建武元/年戴邈請建太)
(學王敦蘇峻之難學校廢矣成帝咸康三年復立而儒/術終不振穆帝永和八年殷浩以軍興罷太學生宋文)
(帝元嘉十五年徵雷次宗開館教授而儒𤣥文史四學/並立齊髙帝建元四年置國子學生二百人隆昌建武)
(之間已倚席/而不講矣)
　
　
　資治通鑑卷一百四十五
