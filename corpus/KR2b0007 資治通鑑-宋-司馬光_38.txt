
　資治通鑑卷三十七　　　宋　司馬光　撰
　　　　　　　　　　　　　　胡三省　音註
　漢紀二十九(起屠維大荒落盡/閼逢閹蔑鹿六年)
　　王莽中
始建國元年春正月朔(去年十二月莽改元以十二月/為歲首逋鑑不書不與其改正)
(朔/也)莽帥公侯卿士奉皇太后璽韍(帥讀曰率璽斯氏翻/師古曰韍謂璽之組)
(音/弗)上太皇太后順符命去漢號焉(上時掌翻/去𦍑呂翻)初莽娶故
丞相王訢孫宜春侯咸女為妻(師古曰王訢為丞相初/封宜春矦𫝊爵至孫咸)
(恩澤侯表宜春/侯國於汝南)立以為皇后生四男宇獲前誅死安頗
荒忽(師古曰荒/音呼廣翻)乃以臨為皇太子安為新嘉辟(師古曰/辟君也)
(謂之辟者取為國/君之義辟音壁)封宇子六人皆為公(千為功隆公夀/為功明公吉為)
(功成公宗為功崇公世/為功昭公利為功著公)大赦天下莽乃策命孺子為定
安公封以萬户地方百里立漢祖宗之廟於其國與周
後並行其正朔服色(此皆空/言耳)以孝平皇后為定安太后
讀策畢莽親執孺子手流涕歔欷(師古曰歔音虚欷/音許氣翻又音希)曰
昔周公攝位終得復子明辟今予獨迫皇天威命不得
如意哀嘆良乆中傅將孺子下殿北面而稱臣(漢諸侯/王國有)
(太傅中傅太傅秩二千石中傅則在宫中/傅王者耳賢曰前書音義曰中傅宦者也)百僚陪位莫
不感動又按金匱封拜輔臣(哀章所獻金匱/圖金䇿書也)以太傅左
輔王舜為太師封安新公大司徒平晏為太傅就新公
少阿羲和劉秀為國師嘉新公廣漢梓潼哀章為國將
美新公(梓潼縣時屬廣漢/郡將即亮翻下同)是為四輔位上公太保後丞
甄邯為大司馬承新公丕進矦王尋為大司徒章新公
歩兵將軍王邑為大司空隆新公是為三公太阿右拂
大司空甄豐為更始將軍廣新公京兆王興為衛將軍
奉新公輕車將軍孫建為立國將軍成新公京兆王盛
為前將軍崇新公是為四將凡十一公王興者故城門
令史(城門令史事城/門校尉掌文書)王盛者賣餅(釋名餅併也溲麥使/合并也蒸餅湯餅之)
(屬隨形/而名之)莽按符命求得此姓名十餘人兩人容貌應卜
相(相息/亮翻)徑從布衣登用以示神焉是日封拜卿大夫侍
中尚書官凡數百人諸劉為郡守者皆徙為諫大夫改
明光宫為定安館定安太后居之以大鴻臚府為定安
公第皆置門衛使者監領(臚陵如翻/監古䘖翻)勑阿乳母不得與
嬰語常在四壁中(孟康曰令定安公居四壁中不得有/所見漢官典職曰省中皆糊粉壁紫)
(素界之畫古烈士釋名/曰壁辟也辟禦風寒也)至於長大不能名六畜(長知兩/翻六畜)
(牛馬羊犬豕雞也養之曰/畜用之曰牲畜者許救翻)後莽以女孫宇子妻之(莽長/男宇)
(之子則女孫/也妻七細翻)莽策命羣司各以其職如典誥之文置大
司馬司允大司徒司直大司空司若位皆孤卿(師古曰/允信也)
(若順也余按古之三孤位/六卿爵秩同六卿曰孤卿)更名大司農曰羲和後更為
納言(更工衡/翻下同)大理曰作士太常曰秩宗大鴻臚曰典樂
少府曰共工(師古曰/共音恭)水衡都尉曰予虞(皆放唐虞/建官也)與三
公司卿分屬三公(司卿即司允/司直司若)置二十七大夫八十一
元士分主中都官諸職又更光禄勲等名為六監皆上
卿(光禄勲曰司中太僕曰太御衛尉曰太衛執金吾曰/奮武中尉曰軍正又置大贅官主乗輿服御物後又)
(典/兵)改郡太守曰大尹都尉曰大尉縣令長曰宰(守式又/翻長知)
(兩/翻)長樂宫曰常樂室(樂音/洛)長安曰常安其餘百官宫室
郡縣盡易其名不可勝紀(勝音/升)封王氏齊縗之屬為矦
(齊音咨縗裳而緶/其下縗倉囘翻)大功為伯小功為子緦麻為男其女
皆為任(師古曰任充也男服/之義男亦任也音壬)男以睦女以隆為號焉(師/古)
(曰睦隆皆其受封/邑之號取嘉名也)又曰漢氏諸侯或稱王至於四夷亦
如之違於古典繆於一統(王大一統王者有天下之號/也諸侯及四夷稱之非古也)
(繆戾/也)其定諸侯王之號皆稱公及四夷僭號稱王者皆
更為矦於是漢諸侯王三十二人皆降為公王子矦者
百八十一人皆降為子其後皆奪爵焉(王考異曰諸侯/  表皆云莽簒)
(位貶為公明年廢王子侯表但云絶或云免皆在今年/按明年立國將軍建奏諸劉為諸侯者以户多少就五)
(等之差亦不云奪爵也後漢城陽王祉傳云/劉氏矦者皆降為子後奪爵不知奪在㡬年)　莽又封
黄帝少昊顓頊帝嚳堯舜夏商周及臯陶伊尹之後皆
為公侯使各奉其祭祀(姚恂為初睦侯奉黄帝後梁䕶/為修逺伯奉少昊後皇孫功隆)
(公千奉帝嚳後劉歆為祁烈伯奉顓頊後國師劉歆子/疊為伊休矦奉堯後媯昌為始睦矦奉虞帝後山遵為)
(褒謀矦奉臯陶後伊𤣥為褒衡子奉伊尹後周後衛公/姫黨更封為章平公殷後宋公孔𢎞更封為章昭侯夏)
(後遼西姒豐/封為章功侯)　莽因漢承平之業府庫百官之富百蠻
賔服天下晏然莽一朝有之其心意未滿(朱滿未/饜足也)陿小
漢家制度欲更為疏闊(欲變改制度以從古也/陿與狹同更工衡翻)乃自謂
黄帝虞舜之後至齊王建孫濟北王安失國齊人謂之
王家因以為氏故以黄帝為初祖虞帝為始祖追尊陳
胡公為陳胡王田敬仲為田敬王濟北王安為濟北愍
王(以黄帝之後分為有虞氏有虞之後封於陳田敬仲/自陳奔齊為田氏田安之後為王家故也濟子禮翻)
立祖廟五親廟四天下姚媯陳田王五姓皆為宗室世
世復無所與(復方目翻與讀/曰豫下其復同)封陳崇田豐為矦以奉胡
王敬王後天下牧守皆以前有翟義趙朋等作亂(事見/上卷)
(居攝元年守/式又翻下同)領州郡懐忠孝封牧為男守為附城以漢
高廟為文祖廟(師古曰欲法舜/受終于文祖)漢氏園寢廟在京師者
勿罷祠薦如故諸劉勿解其復(復方/目翻)各終厥身州牧數
存問(數所/角翻)勿令有侵寃　莽以劉之為字卯金刀也詔
正月剛卯金刀之利皆不得行(服䖍曰剛卯以正月卯/日作佩之長三寸廣一)
(寸四方或用玉或用金或用桃著革帶佩之今有玉在/者銘其一而曰正月剛卯金刀莽所鑄之錢也晉灼曰)
(剛卯長一寸廣五分四方當中央從穿作孔以采絲茸/其底如冠纓頭蕤刻其上面作两行書文曰正月剛卯)
(既央靈殳四方青赤白黄四色是當帝令祝融以教䕫/龍庶疫剛癉莫我敢當其一銘曰疾日嚴卯帝令䕫化)
(順爾固伏化兹靈殳既正既直既觚既方庶疫剛癉莫/我敢當師古曰今往往有土中得玉剛卯者案大小及)
(文服說是也莽以劉字上有卯下有金旁有刀故禁剛/卯及金刀也余按劉字上本從丣莽以丣字近卯故云)
(爾/)乃罷錯刀契刀(孔頴逹曰古文有刀刀有二種一是/契刀一是錯刀契刀直五百錯刀直)
(一千契刀無鏤而錯刀用金鏤之刀形如/錢而邊作刀字形也故世猶呼錢為錢刀)及五銖錢更
作小錢(更工/衡翻)徑六分重一銖文曰小錢直一與前大錢
五十者為二品並行欲防民盜鑄乃禁不得挾銅炭
夏四月徐鄉矦劉快結黨數千人起兵於其國(師古曰/快膠東)
(恭王子也而王子矦表作炔/從火與此不同疑表誤也)快兄殷故漢膠東王時為
扶崇公快舉兵攻即墨(即墨膠東國都殷膠東/康王寄𤣥孫之子也)殷閉城
門自繫獄吏民距快快敗走至長廣死(地理志長廣/縣屬琅邪郡)莽
赦殷益其國滿萬户地方百里　莽曰古者一夫田百
畒什一而稅(孟子曰周人百畒/而徹此言周制也)則國給民富而頌聲作
秦壊聖制廢井田(見二卷周顯王/十九年壊音怪)是以兼并起貪鄙生
彊者規田以千數弱者曽無立錐之居又置奴婢之市
與牛馬同䦨(師古曰闌謂遮闌/之若牛馬闌圏也)制於民臣顓斷其命繆
於天地之性人為貴之義(孝經孔子曰天地之/性人為貴斷丁亂翻)減輕田
租三十而稅一常有更賦罷癃咸出(師古曰更音工衡/翻罷讀曰疲癃音)
(隆晉灼曰雖老病/者皆復出口筭)而豪民侵陵分田劫假(師古曰分田/謂貧者無田)
(而取富人田耕種共分其所收也假亦謂貧人/賃富人之田也劫者富人劫奪其稅侵欺之也)厥名三
十稅一實什稅五也故富者犬馬餘菽粟驕而為邪貧
者不厭糟糠窮而為姦俱陷于辜刑用不錯(師古曰錯/置也音千)
(故/翻)今更名天下田曰王田奴婢曰私屬(更工衡/翻下同)皆不得
賣買其男口不盈八而田過一井者分餘田予九族鄰
里鄉黨(予讀/曰與)故無田今當受田者如制度敢有非井田
聖制無灋惑衆者投諸四裔以禦魑魅(師古曰魑山神/也魅老物精也)
(魑音螭/魅音媚)如皇始祖考虞帝故事(舜投四凶於四/裔以禦魑魅)　秋遣
五威將王竒等十二人(五威將分左右前後中帥衣冠/車服駕馬各如其方面色數將)
(即亮翻帥所/類翻下同)班符命四十二篇於天下徳祥五事符命
二十五福應十二五威將奉符命齎印綬王矦以下及
吏官名更者(師古曰/更改也)外及匈奴西域徼外蠻夷(徼古弔/翻下同)
皆即授新室印綬因收故漢印綬大赦天下五威將乘
乾文車(鄭氏曰畫天/文於車也)駕坤六馬(鄭氏曰坤為/牝馬六地數)背負鷩鳥
之毛服飾甚偉(師古曰鷩烏雉屬即鵕䴊也/今俗呼云山雞非也鷩音鼈)毎一將各
置五帥將持節帥持幢(帥所類翻幢/傳江翻旛也)其東出者至𤣥莵
樂浪高句驪夫餘(莵音塗樂浪音洛琅陸徳明曰句俱/付翻又音駒驪力支翻師古曰夫音)
(扶范曄曰武帝滅朝鮮開高句驪為縣使屬𤣥莵其人/有五部在遼東之東千里夫餘在𤣥莵北千里東明之)
(後也高句驪朱蒙/之後以高為氏)南出者隃徼外歴益州改句町王為
矦(徼外邊徼之外益州武帝所置益州郡也昭帝時姑/繒葉榆夷反句町矦亡波擊反者有功立為王隃與)
(踰同徼工釣翻/句町音劬挺)西出至西域盡改其王為矦北出至匈
奴庭授單于印改漢印文去璽言章(印符也信也亦因/也封物相因付漢)
(官儀曰諸侯王黄金槖駝鈕文曰璽列矦黄金龜鈕文/曰章御史大夫金印中二千石銀印龜鈕文曰章千石)
(至四百石皆銅印文曰印為莽以更印/綬撓亂四夷張本去𦍑呂翻璽斯氏翻)　冬靁桐華
以統睦矦陳崇為司命主司察上公以下又以說符矦
崔發等為中城四關將軍主十二城門及繞霤羊頭肴
黽汧隴之固(中城將軍主十二城門四闗將軍分主繞/霤羊頭肴黽汧隴四處三輔黄圖長安城)
(東出南頭第一門曰霸城門莽改曰仁夀門第二門曰/清明門莽曰宣德門東出北頭第一門曰宣平門莽曰)
(春王門南出東頭第一門曰覆盎城門莽曰更清門第/二門曰安門莽曰光禮門第三門曰便門莽曰信平門)
(西出南頭第一門曰章城門莽曰萬秋門第二門曰直/城門莽曰正道門第三門曰雍門莽曰章儀門北出東)
(頭第一門曰洛門第二門曰厨城門莽曰建子城門第/三門曰横門服䖍曰繞霤隘險之道師古曰謂之繞霤)
(者言四面阸塞其道屈曲谿谷之水囘繞而霤也其處/即今之商州界七盤十二繞是也霤音力救翻羊頭山)
(名在上黨長子縣肴肴山也黽黽池也皆在陜縣之東/也汧扶風汧縣有吳山汧水之阻隴謂隴坻也汧隴相)
(連黽彌充翻汧口/堅翻坻丁禮翻)皆以五威冠其號(冠古/玩翻)　又遣諫大
夫五十人分鑄錢於郡國　是歳真定常山大雨雹(雨/于)
(其/翻)
二年春二月赦天下　五威將帥七十二人還奏事漢
諸侯王為公者悉上璽綬為民(上時/掌翻)無違命者獨故廣
陽王嘉以獻符命(廣陽王嘉燕/王旦之𤣥孫)魯王閔以獻神書中山
王成都以獻書言莽徳皆封列矦
　班固論曰昔周封國八百同姓五十有餘所以親親
　賢賢闗諸盛衰深根固本為不可㧞者也故盛則周
　召相其治致刑錯(相息亮翻治直/吏翻錯于故翻)衰則五伯扶其弱
　與共守(師古曰伯讀曰霸此五霸謂齊/桓宋襄秦穆晉文吳子夫差也)天下謂之共
　主(如淳曰雖至微弱/猶共以之為主)彊大弗之敢傾(師古曰言諸侯/雖彊大不敢傾)
　(滅周/也)歴載八百餘年數極徳盡降為庻人用天年終
　(謂赧/王也)秦訕笑三代竊自號為皇帝而子弟為匹夫内
　無骨肉本根之輔外無尺土藩翼之衛陳吳奮其白
　梃(應劭曰白梃大杖也孟子曰可使制梃/以撻秦楚是也師古曰梃音徒鼎翻)劉項隨而
　斃之故曰周過其歴秦不及期國埶然也(應劭曰武/王克商卜)
　(世三十卜年八百今乃三十六世八百六十七年此/謂過其歴者也秦以諡法少恐後世相襲自稱始皇)
　(帝子曰二世欲以一迄萬今/至子而亡此之謂不及期也)漢興之初懲戒亡秦孤
　立之敗於是尊王子弟(王于/况翻)大啓九國自鴈門以東
　盡遼陽為燕代(師古曰遼陽/遼水之陽也)常山以南大行左轉度
　河濟漸于海為齊趙(師古曰太行山名也左轉亦謂/自太行而東也漸入也一曰浸)
　(也濟子禮翻漸音/子㢘翻亦讀如字)榖泗以往奄有龜蒙為梁楚(晉灼/曰水)
　(經云泗水出魯國卞縣臣瓚曰榖在彭城泗/之下流為榖水師古曰奄覆也龜䝉二山名)東帶江
　湖薄㑹稽為荆吳(文頴曰即今吳也高祖六年為荆/國十六年更名吳師古曰荆吳同)
　(是一國薄伯各/翻㑹工外翻)北界淮瀕略廬衡為淮南(師古曰瀕/水厓也盧)
　(衡二/山名)波漢之陽亘九嶷為長沙(鄭氏曰波音陂澤之/陂孟康曰亘竟也音)
　(古贈翻師古曰波漢之陽者循漢水而往也水北曰/陽波音彼皮翻又音彼義翻九嶷山名有九峰在零)
　(陵營道/嶷音疑)諸侯比境周匝三垂外接胡越(師古曰比謂/相次也三垂)
　(謂東北南也比音/頻寐翻接連也)天子自有三河東郡潁川南陽自
　江陵以西至巴蜀北自雲中至隴西與京師内史凡
　十五郡公主列侯頗邑其中(師古曰十五郡中又往/往有列侯公主之邑)
　而藩國大者夸州兼郡連城數十宫室百官同制京
　師可謂矯枉過其正矣(師古曰夸音跨枉曲也正曲封/曰矯言矯秦孤立之敗而大)
　(子弟過於彊盛/以至失其中也)雖然髙祖創業日不暇給孝惠享國
　又淺高后女主攝位而海内晏如亡狂狡之憂卒折
　諸吕之難(亡古無字通卒子恤/翻難乃旦翻下同)成太宗之業者亦賴
　之於諸侯也然諸侯原本以大末流濫以致溢小者
　淫荒越灋大者暌孤横逆以害身喪國(師古曰暌孤/乖剌之意暌)
　(音工攜翻横户/孟翻䘮息浪翻)故文帝分齊趙(事見十四卷文帝/二年又見十六年)景
　帝削吳楚(事見十六卷/景帝三年)武帝下推恩之令而藩國自
　析(事見十八卷武/帝元朔二年)自此以來齊分為七(師古曰謂齊/城陽濟北濟)
　(南甾川膠/西膠東也)趙分為六(謂趙平原真定中/山廣川河間也)梁分為五(師/古)
　(曰謂梁濟川濟/東山陽濟隂也)淮南分為三(師古曰謂淮/南衡山廬江)皇子始立
　者大國不過十餘城長沙燕代雖有舊名皆亡南北
　邊矣(如淳曰長沙之南更置郡燕代以北更置縁邊/郡其所有饒利兵馬器械三國皆失之也亡古)
　(無字通/下同)景遭七國之難抑損諸侯減黜其官(師古曰/謂改丞)
　(相曰相省御史大夫廷尉少府宗正/博士損大夫謁者諸官長丞員等也)武有衡山淮南
　之謀(事見十九卷武帝元/朔五年及元狩三年)作左官之律(服䖍曰仕於/諸侯為左官)
　(絶不使得仕於王朝也應劭曰人道尚右今舍天子/而仕諸侯故謂之左官也師古曰左官猶言左道也)
　(蓋僻左不正應說是也漢時依上古灋朝廷之列以/右為尊故謂降秩者為左遷仕諸侯者為左官)
　設附益之灋(張晏曰律鄭氏說封諸侯過限曰附益/或曰阿媚王侯有重法也師古曰附益)
　(者蓋取孔子云求也為之聚歛而附益/之之義也皆背正法而厚於私家也)諸侯惟得衣
　食稅租不與政事(與讀/曰預)至於哀平之際皆繼體苗裔
　親屬踈逺(師古曰言非始封之君皆其/後裔也故於天子益疎逺矣)生於帷牆之
　中不為士民所尊埶與富室亡異而本朝短祚國統
　三絶(師古曰謂成哀平皆早崩/又無繼嗣亡古無字通)是故王莽知漢中外
　殫微(師古曰殫/盡也音單)本末俱弱無所忌憚生其姦心因母
　后之權假伊周之稱顓作威福廟堂之上不降階序
　而運天下(師古曰序/謂東西廂)詐謀既成遂據南面之尊分遣
　五威之吏馳傳天下(傳知/戀翻)班行符命漢諸侯王厥角
　稽首(應劭曰厥者頓也角者額角也稽首首至地也/言王莽漸潰威福日乆亦值漢之單弱王矦見)
　(莽簒弑莫敢怨望皆厥角稽首至地而上其璽綬也/晉灼曰厥猶竪也叩頭則額角竪師古曰應說是也)
　奉上璽韍惟恐在後或乃稱美頌徳以求容媚豈不
　哀哉
國師公劉秀言周有泉府之官收不售與欲得(師古曰/言賣不)
(售者官収取之無而/欲得者官出與之)即易所謂理財正辭禁民為非者
也(易下繫辭曰理財正/辭禁民為非曰義)莽乃下詔曰周禮有賖貸(師古/曰周)
(禮泉府之職曰凡賖者祭祀無過旬日䘮紀無過三月/凡人之貸者與其有司辨而授之以國服為之息謂以)
(祭祀䘮紀故從官賖買物不過旬日及三月而償之其/從官貸物者以共其所屬吏定價而後與之各以其國)
(服之稅而輸息謂若受園㕓之田而貸萬/錢者一朞之月出息五百貸音土戴翻)樂語有五均
(鄧展曰樂語樂元語河間獻王所傳道五均事臣瓚曰/其文云天子取諸矦之上以立五均則市無二價四民)
(常均彊者不得困弱富者不得/要貧則公家有餘恩及小民矣)傳記各有筦焉(筦古/緩翻)今
開賖貸張五均設諸筦者所以齊衆庻抑并兼也遂於
長安及洛陽邯鄲臨菑宛成都立五均司市錢府官司
市常以四時仲月定物上中下之賈(邯鄲音寒丹宛於/元翻師古曰賈讀)
(曰價/下同)各為其市平民賣五榖布帛絲綿之物不售者均
官考檢厥實用其本賈取之物貴過平一錢則以平賈
賣與民賤減平者聽民自相與市又民有乏絶欲賖貸
者錢府予之(予讀/曰與)毎月百錢收息三錢又以周官稅民
凡田不耕為不殖出三夫之稅城郭中宅不樹蓺者為
不毛(師古曰樹蓺謂種/樹果木及菜蔬)出三夫之布民浮游無事出夫
布一疋其不能出布者宂作縣官衣食之(師古曰宂散/也音人勇翻)
(衣音於既翻/食讀曰飤)諸取金銀連錫鳥獸魚鱉於山林水澤(孟/康)
(曰連錫之别名也李竒曰鉛錫應劭曰連似銅師古曰/孟李二說皆非也許慎曰鏈銅屬也一曰丱也鏈抽延)
(翻又陵/延翻)及畜牧者(畜許/六翻)嬪婦桑蠶織紝紡績補縫(師古/曰機)
(縷曰紝音/人禁翻)王匠醫巫卜祝及他方技商販賈人皆各自
占所為於其所之(技渠綺翻賈音古占/之瞻翻下同之往也)縣官除其本計
其利十分之而以其一為貢敢不自占自占不以實者
盡沒入所采取而作縣官一歲羲和魯匡復奏請𣙜酒
酤(復扶又翻𣙜古/岳翻酤音故)莽從之又禁民不得挾弩鎧犯者徙
西海　初莽既班四條於匈奴(四條見三十五卷/平帝元始二年)後䕶
烏桓使者告烏桓民毋得復與匈奴皮布稅匈奴遣使
者責稅(䕶烏桓使者即䕶烏桓校尉范曄曰烏桓自為/昌頓所破常臣伏匈奴歲輸牛馬羊皮過時不)
(具輒沒其妻子武帝遣霍去病擊破匈奴左地因徙烏/桓於上谷漁陽右北平遼西遼東五郡塞外後置䕶烏)
(桓校尉秩二千石擁節監領之/師古曰故時常稅是以求之)收烏桓酋豪縛倒懸之
酋豪兄弟怒共殺匈奴使(酋慈/由翻)單于聞之發左賢王兵
入烏桓攻擊之頗殺人民敺婦女弱小且千人去置左
地(敺讀/曰驅)告烏桓曰持馬畜皮布來贖之烏桓持財畜往
贖匈奴受留不遣(師古曰受其財/畜而留人不遣)及五威將王駿等六
人至匈奴(六人一將/五帥也)重遺單于金帛(遺于季/翻下同)諭曉以受
命代漢狀因易單于故印故印文曰匈奴單于璽莽更
曰新匈奴單于章(師古曰新者莽自係/其國號更工衡翻)將率既至(率讀/與帥)
(同所/類翻)授單于印韍(韍音/弗)詔令上故印綬(上時掌翻下/同綬音受)單
于再拜受詔譯前欲解取故印韍(譯通中國之語/於匈奴者也)單于
舉掖授之左姑夕矦蘇從旁謂單于曰(蘇者姑夕/矦之名)未見
新印文宜且勿與單于止不肯與請使者坐穹廬單于
欲前為夀(奉酒為/使者夀)五威將曰故印紱當以時上單于曰
諾復舉掖授譯(復扶又/翻下同)蘇復曰未見印文且勿與單于
曰印文何由變更(更工/衡翻)遂解故印紱奉上將帥受著新
紱(著陟/略翻)不解視印飲食至夜乃罷右帥陳饒謂諸將帥
曰曏者姑夕矦疑印文幾令單于不與人(幾居/希翻)如令視
印見其變改必求故印此非辭說所能距也既得而復
失之辱命莫大焉不如椎破故印以絶禍根將帥猶與
莫有應者(師古曰與/讀曰豫)饒燕士果悍(師古曰果决也悍勇/也悍音胡幹翻又下)
(罕/翻)即引斧椎壞之(壞音怪/下同)明日單于果遣右骨都矦當
白將帥曰漢單于印言璽不言章又無漢字諸王己下
乃有漢言章(言諸王已下印文有/漢字最下文言章字)今去璽加新(言去璽/字為章)
(字又加新字/也去𦍑呂翻)與臣下無别(言無所别異/也别彼列翻)願得故印將帥
示以故印謂曰新室順天制作故印隨將帥所自為破
壞單于宜承天命奉新室之制當還白單于知己無可
柰何又多得賂遺即遣弟右賢王輿奉馬牛隨將帥入
謝因上書求故印將帥還左犂汙王咸所居地見烏桓
民多以問咸咸具言狀(其言前所以略/鳥桓民之狀)將帥曰前封四
條不得受烏桓降者亟還之(降户/江翻)咸曰請密與單于相
聞得語歸之(謂得單于遣歸之/語然後歸之也)單于使咸報曰當從塞
内還之邪從塞外還之邪將帥不敢顓决以聞詔報從
塞外還之莽悉封五威將為子帥為男獨陳饒以破璽
之功封威徳子(饒帥也以/功為子)單于始用夏矦藩求地有拒
漢語(見三十二卷成/帝綏和元年)後以求稅烏桓不得因㓂掠其人
民釁由是生重以印文改易故怨恨(重直/用翻)乃遣右大且
渠蒲呼盧訾等十餘人(且子余翻/訾子斯翻)將兵衆萬騎以䕶送
烏桓為名勒兵朔方塞下(師古曰陽云䕶送/烏桓人實來為㓂)朔方太守
以聞莽以廣新公甄豐為右伯(莽以符命分陜立二伯/豐為右伯平晏為左伯)
當出西域車師後王須置離聞之憚於供給煩費謀亡
入匈奴都䕶但欽召置離斬之(但姓/欽名)置離兄輔國侯狐
蘭支將置離衆二千餘人亡降匈奴(車師國有輔國矦/猶相也擊胡矦猶)
(將也將即亮/翻降户江翻)單于受之遣兵與狐蘭支共入㓂擊車師
殺後城長(後城即車師後王/城也長知兩翻)傷都䕶司焉及狐蘭兵復
還入匈奴(匈奴兵既殺傷漢吏復與/狐蘭支兵還入匈奴也)時戊巳校尉刁䕶
病(姓譜刁齊大夫豎刁之後余按豎刁寺人/安得有後史記貨殖傳有刁間校户校翻)史陳良終
帶司馬丞韓𤣥右曲候任商(史校尉之史也司馬丞司/馬之丞也右曲侯軍分左)
(右部部下有/曲曲有候)相與謀曰西域諸國頗背叛(背蒲/妹翻)匈奴大
侵要死可殺校尉帥人衆降匈奴(如淳曰言匈奴來侵/㑹當死耳可降匈奴)
(也師古曰要音一遥翻言/要之必死也帥讀曰率)遂殺䕶及其子男昆弟盡脅
略戊巳校尉吏士男女二千餘人入匈奴單于號良帶
曰烏賁都尉(師古曰賁音奔傳考異曰匈奴傳云烏/桓都將軍西域  云烏賁都尉今從之)
冬十一月立國將軍孫建奏九月辛巳陳良終帶自稱
廢漢大將軍亡入匈奴(廢漢言漢氏已廢滅/也孫建之言云爾)又今月癸
酉不知何一男子遮臣建車前自稱漢氏劉子輿成帝
下妻子也(師古曰下妻/猶言小妻)劉氏當復趣空宫(師古曰復音/扶福翻趣讀)
(曰/促)收繫男子即常安姓武字仲(莽改長安/曰常安)皆逆天違命
大逆無道漢氏宗廟不當在常安城中及諸劉當與漢
俱廢陛下至仁乆未定前故安衆矦劉崇等更聚衆謀
反(劉崇事見上卷居攝元年更反謂崇敗後/劉信劉快又起兵師古曰更音工衡翻)今狂狡之
虜復依託亡漢(復扶/又翻)至犯夷滅連未止者此聖恩不蚤
絶其萌芽故也臣請漢氏諸廟在京師者皆罷諸劉為
吏者皆待除於家(師古曰罷黜其職各使/退歸而言在家待遷除)莽曰可嘉新
公國師以符命為予四輔明徳矦劉龔率禮侯劉嘉等
(矦考異曰燕王旦傳廣陽王嘉封扶美侯莽傳云率禮/  劉嘉未知其改封或别一人也  余按率禮矦劉嘉)
(安衆矦劉崇之族父也/事見上卷居攝元年)凡三十二人皆知天命或獻天
符或貢昌言或捕告反虜厥功茂焉諸劉與三十二人
同宗共祖者勿罷賜姓曰王唯國師公以女配莽子故
不賜姓(國師公秀女愔/配莽之子臨)定安公太后自劉氏之廢常稱
疾不朝㑹(朝直/遥翻)時年未二十莽敬憚傷哀欲嫁之乃更
號曰黄皇室主(師古曰莽自謂土徳故云黄皇室主若/漢之稱公主余謂室主若言未嫁在室)
(者也更工/衡翻下同)欲絶之於漢令孫建世子盛飾將醫往問疾
后大怒鞭笞其傍侍御因發病不肯起莽遂不復彊也
(漢孝平王后周天元楊后猶有婦人内夫家外父母家/之意然夷考二后本末天元楊后不逮孝平后也復扶)
(又翻彊/其兩翻)　十二月靁　莽恃府庫之富欲立威匈奴乃
更名匈奴單于曰降奴服于(降户/江翻)下詔遣立國將軍孫
建等率十二將分道並出五威將軍苖訢(姓譜引風俗/通曰楚大夫)
(伯棼之後賁皇奔晉食采/於苗因而氏焉訢音欣)虎賁將軍王况出五原厭難
將軍陳欽震狄將軍王廵出雲中(師古曰厭音一/渉翻難乃旦翻)振武
將軍王嘉平狄將軍王萌出代郡相威將軍李棽鎮逺
將軍李翁出西河(相息亮翻師古/曰棽音所林翻)誅貉將軍楊俊討濊
將軍嚴尤出漁陽(貉音陌莫百/翻濊音穢)奮武將軍王駿定胡將
軍王晏出張掖及偏裨以下百八十人募天下囚徒丁
男甲卒三十萬人轉輸衣裘兵器糧食自負海江淮至
北邊使者馳傳督趣以軍興灋從事(言事誅斬也傳知/戀翻趣讀曰促)
先至者屯邊郡須畢具乃同時出窮追匈奴内之丁令
(師占曰逐之遣入/丁零也令音零)分其國土人民以為十五立呼韓邪
子孫十五人皆為單于　莽以錢幣訖不行復下書曰
寶貨皆重則小用不給皆輕則僦載煩費(復扶又翻下/同師古曰僦)
(□也一曰貨/也音子就翻)輕重大小各有差品則用便而民樂(樂音/洛)
於是更作金銀龜貝錢布之品名曰寶貨(更工/衡翻)錢貨六
品(小錢徑六分重一銖名曰小錢直一次七分三銖曰/么錢二十次八分五銖曰㓜錢二十次九分七銖曰)
(中錢三十次一寸九銖曰壯錢四十因前/大錢五十為六品師古曰么音一遥翻)金貨一品(黄/金)
(一斤直錢萬/是為一品)銀貨二品(朱提銀重八兩為一流直一千/五百八十他銀一流直千是為)
(二品師古曰朱音/殊提音土支翻)龜貨四品(元龜岠冉長尺二寸直二/千六百一十公龜九寸直)
(五百侯龜七寸以上直三百子龜五寸以上直百是為/四品孟康曰冉龜甲縁也岠至也度背兩邊縁尺二寸)
(也元者/大也)貝貨五品(大貝四寸八分以上二枚為一朋直/二百一十六壯貝三寸六分以上一)
(朋直五十幺貝二寸四分以上一明直三十小貝寸二/分以上一朋直十不盈寸二分漏度不得為朋率枚直)
(錢三是為五/品貝紫貝也)布貨十品(大布次布弟布壯布中布差布/厚布㓜布么布小布小布長寸)
(五分重十五銖文曰小布一百自小布以上各相長一/分相重一銖文各為其布名直各加一百上至大布長)
(二寸四分重一兩而直千錢矣師古曰/市亦錢耳謂之布者言其分布流行也)凡寶貨五物六
名二十八品鑄作錢布皆用銅殽以連錫百姓潰亂(潰/漢)
(書作/憒)其貨不行莽知民愁乃但行小錢直一與大錢五
十二品並行龜貝布屬且侵盜鑄錢者不可禁乃重其
灋一家鑄錢五家坐之沒入為奴婢吏民出入持錢以
副符傳不持者厨傳勿舍關津苛留(師古曰舊法行者/持符𫝊即不稽留)
(今更令持錢與符相副乃得過也厨行道飲食/處𫝊置驛之舍也苛問也傳音張戀翻苛音何)公卿皆
持以入宫殿門欲以重而行之是時百姓便安漢五銖
錢以莽錢大小兩行難知又數變改不信(數所/角翻)皆私以
五銖錢市買訛言大錢當罷莫肯挾莽患之復下書諸
挾五銖錢言大錢當罷者比非井田制投四裔及坐賣
買田宅奴婢鑄錢自諸侯卿大夫至于庻民抵罪者不
可勝數(勝音/升)於是農商失業食貨俱廢民人至涕泣於
市道　莽之謀簒也吏民爭為符命皆得封侯其不為
者相戲曰獨無天帝除書乎司命陳崇白莽曰此開姦
臣作福之路而亂天命宜絶其原莽亦厭之遂使尚書
大夫趙並驗治(莽分九卿毎一卿置三大夫尚/書大夫蓋屬共工也冶直之翻)非五威
將帥所班皆下獄(下遐/稼翻)初甄豐劉秀王舜為莽腹心唱
導在位褒揚功徳安漢宰衡之號及封莽母兩子兄子
(事並見/上卷)皆豐等所共謀而豐舜秀亦受其賜並富貴矣
非復欲令莽居攝也(復扶又/翻下同)居攝之萌出於泉陵侯劉
慶前煇光謝嚻(事見上卷元始五年周申伯/邑於謝其後子孫以謝為氏)長安令田
終術(事不見/於史)莽羽翼己成意欲稱攝豐等承順其意莽
輙復封舜秀豐等子孫以報之豐等爵位已盛心意既
滿又實畏漢宗室天下豪桀而疏逺欲進者並作符命
莽遂據以即真(謂哀章等也/疏與踈同)舜秀内懼而已豐素剛彊
莽覺其不說故託符命文徙豐為更始將軍(說讀曰恱/更工衡翻)
與賣餅兒王盛同列豐父子黙黙時子尋為侍中兆兆
大尹茂徳矦即作符命新室當分陜立二伯以豐為右
伯太𫝊平晏為左伯如周召故事(師古曰自陜以東周/公主之自陜以西召)
(公主之陜即今陜州是其地也/伯長也陜音式冉翻召讀曰邵)莽即從之拜豐為右伯
當述職西出未行尋復作符命言故漢氏平帝后黄皇
室主為尋之妻莽以詐立心疑大臣怨謗欲震威以懼
下因是發怒曰黄皇室主天下母此何謂也收捕尋尋
亡豐自殺尋隨方士入華山(華山在華隂縣/南華户化翻)歲餘捕得
辭連國師公秀子隆威矦棻(師古曰棻亦分/字也音扶云翻)棻弟右曹
長水校尉伐虜矦泳大司空邑弟左關將軍掌威矦竒
(莽置左關將/軍主函谷)及秀門人侍中騎都尉丁隆等牽引公卿
黨親列矦以下死者數百人乃流棻于幽州放尋于三
危殛隆于羽山(師古曰放舜之/罰共工等也)皆驛車傳致其屍云(傳/知)
(戀/翻)　是歲莽始興神仙事以方士蘇樂言起八風臺臺
成萬金(師古曰費/直萬金也)又種五粱禾於殿中(師古曰五色禾/也谷永所云耕)
(耘五徳者也晉灼曰翼氏風角五徳東方甲南方丙西/方庚北方壬中央戊種五色禾於此地而耕耘也汜勝)
(之曰粱/是秫粟)先以寶玉漬種(煑鶴髓瑇瑁犀玉二十餘/物取汁以漬種種章勇翻)計粟
斛成一金
三年遣田禾將軍趙並發戍卒屯田五原北假以助軍
糧　莽遣中郎將藺苞副校尉戴級將兵萬騎多齎珍
寶至雲中塞下招誘呼韓邪諸子欲以次拜為十五單
于苞級使譯出塞誘呼左犂汙王咸咸子登助三人至
(誘音/酉)至則脅拜咸為孝單于助為順單于皆厚加賞賜
傳送助登長安(傳張/戀翻)莽封苞為宣威公拜為虎牙將軍
封級為揚威公拜為虎賁將軍單于聞之怒曰先單于
受漢宣帝恩不可負也(先單于諸呼/韓邪單于)今天子非宣帝子
孫何以得立遣左骨都矦右伊秩訾王呼盧訾及左賢
王樂將兵入雲中益夀塞大殺吏民(訾子/斯翻)是後單于歴
告左右部都尉(即左右大/都尉也)諸邊王(諸王庭近/漢邊者)入塞㓂盜
大輩萬餘中輩數千少者數百殺鴈門朔方太守都尉
略吏民畜産不可勝數(勝音/升)縁邊虗耗是時諸將在邊
以大衆未集未敢出擊匈奴討濊將軍嚴尤諫曰(濊音/穢)
臣聞匈奴為害所從來乆矣未聞上世有必征之者也
後世三家周秦漢征之然皆未有得上策者也周得中
策漢得下策秦無策焉當周宣王時獫狁内侵至于涇
陽(地理志安定郡有涇陽縣賢曰/涇陽故城在今原州平凉縣南)命將征之盡境而還
其視戎狄之侵譬猶蟁蝱敺之而已(蟁古蚊字蝱音/盲敺與驅同)故
天下稱明是為中䇿漢武帝選將練兵約齎輕糧(師古/日約)
(少也少/齎衣裝)深入逺戍雖有克獲之功胡輙報之兵連禍結
三十餘年中國罷耗匈奴亦創艾(師古曰罷讀曰疲耗/損也創音初向翻艾)
(讀曰/乂)而天下稱武是為下策秦始皇不忍小恥而輕民
力築長城之固延袤萬里(師古曰袤/長也音茂)轉輸之行起於負
海疆境既完中國内竭以䘮社稷是為無䇿(䘮息/浪翻)今天
下遭陽九之厄比年饑饉(比毗/至翻)西北邊尤甚發三十萬
衆具三百日糧東援海代(師古曰援音爰引也余/謂代當作岱岱山也)南取
江淮然後乃備計其道里一年尚未集合兵先至者聚
居暴露師老械弊埶不可用此一難也邊既空虛不能
奉軍糧内調郡國不相及屬此二難也(師古曰調發也/音徒釣翻屬音)
(之欲/翻)計一人三百日食用糒十八斛(糒音備/乾飯也)非牛力不
能勝(勝音/升)牛又自當齎食加二十斛重矣胡地沙鹵多
乏水草以往事揆之軍出未滿百日牛必物故且盡餘
糧尚多人不能負此三難也胡地秋冬甚寒春夏甚風
多齎釜鍑薪炭重不可勝(師古曰鍑釜之大口/者也音富勝音升)食糒飲
水以歴四時(糒音/備)師有疾疫之憂是故前世伐胡不過
百日非不欲乆埶力不能此四難也輜重自隨則輕銳
者少不得疾行虜徐遁逃埶不能及幸而逢虜又累輜
重(謂幸而逢虜得與之戰又為輜/重所累也重直用翻累力瑞翻)如遇險阻䘖尾相隨
(師古曰銜馬銜也尾馬尾/也言前後單行不得並驅)虜要遮前後危殆不測此五
難也(要讀/曰邀)大用民力功不可必立臣伏憂之今既發兵
宜縱先至者令臣尤等深入霆擊且以創艾胡虜(師古/曰請)
(率見到之兵且/以擊虜艾音乂)莽不聽尤言轉兵榖如故天下騷動咸
既受莽孝單于之號馳出塞歸庭具以見脅状白單于
單于更以為於栗置支侯匈奴賤官也(漢書栗/作粟)後助病
死莽以登代助為順單于吏士屯邊者所在放縱而内
郡愁於徴發民棄城郭始流亡為盜賊并州平州尤甚
(并州部太原上黨上郡西河朔方五原雲中定襄鴈門/等郡余按此時未有平州漢末公孫度自號平州牧魏)
(始分幽州置平/州平字誤也)莽令七公六卿號皆兼稱將軍(七公四/輔及三)
(公也六卿羲和作士/秩宗典樂共工予虞)遣著武將軍逯並等鎭名都中郎
將繡衣執灋各五十五人分鎭縁邊大郡督大姦猾擅
弄兵者皆乘便為姦於外撓亂州郡(師古曰撓音火高/翻其字從手下同)
貨賂為市侵漁百姓莽下書切責之曰自今以來敢犯
此者輙捕繫以名聞然猶放縱自若北邊自宣帝以來
數世不見煙火之警(謂匈奴欵/塞之後也)人民熾盛牛馬布野及
莽撓亂匈奴與之搆難(難乃/旦翻)邊民死亡係獲數年之間
北邊虛空野有暴骨矣(暴步/卜翻)　太師王舜自莽簒位後
病悸寖劇死(師古曰心動曰悸寖/漸也悸音葵季翻)　莽為太子置師友
各四人秩以大夫以故大司徒馬宫等為師凝傅丞阿
輔保拂是為四師(馬宫為師凝宗伯鳳為傅丞袁聖為/阿輔王嘉為保拂也師古曰拂讀曰)
(弼/)故尚書令唐林等為胥附犇走先後禦侮是為四友
(唐林為胥附李充為犇走趙襄為先後㢘/丹為禦侮走讀曰奏先悉薦翻後胡茂翻)又置師友侍
中諫議六經祭酒各一人凡九祭酒秩皆上卿(師友侍/中諫議)
(三祭酒并六經六/祭酒為九祭酒)遣使者奉璽書印綬安車駟馬迎龔
勝即拜為師友祭酒(師古曰就家迎之/因拜官璽斯氏翻)使者與郡太守
縣長吏三老官屬行義諸生千人以上入勝里致詔(龔/勝)
(楚人史逸其所居縣百官表縣令丞尉為長吏師古/曰行義謂鄉邑有行義之人諸生學徒也行下孟翻)使
者欲令勝起迎乆立門外勝稱病篤為牀室中户西南
牖下(師古曰牖窓也於户/之西室之南牖下也)東首加朝服拖紳(師古曰拖/引也卧著)
(朝衣故云加引大帶於體也論語稱孔子疾君視之/東首加朝服拖紳故放之也首式又翻拖音吐賀翻)使
者付璽書奉印綬内安車駟馬進謂勝曰聖朝未嘗忘
君制作未定待君為政思聞所欲施行以安海内勝對
曰素愚加以年老被病命在朝夕隨使君上道(師古曰/示若尊)
(敬使者故謂之/使君被皮義翻)必死道路無益萬分使者要說(師古曰/要音一)
(遥翻說音/式芮翻)至以印綬就加勝身勝輙推不受(推吐/雷翻)使者
上言方盛夏暑熱勝病少氣(少詩/沼翻)可須秋凉乃發(師古/曰須)
(待/也)有詔許之使者五日壹與太守俱問起居為勝兩子
及門人高暉等言(為于/偽翻)朝廷虗心待君以茅土之封雖
疾病宜移動至傳舍(傳知/戀翻)示有行意必為子孫遺大業
(大業謂/封邑也)暉等白使者語勝自知不見聽即謂暉等吾受
漢家厚恩無以報今年老矣旦暮入地誼豈以一身事
二姓下見故主哉勝因敕以棺歛䘮事(勑誡也師古曰/棺音工喚翻歛)
(音力/贍翻)衣周於身棺周於衣勿隨俗動吾冢種柏作祠堂
(師古曰若𦵏多設器備則恐被掘故云動吾冢也亦不/得種柏及作祠堂皆不隨俗貢父曰勝意謂一𦵏之後)
(更不隨俗動冢/土種柏作祠堂)語畢遂不復開口飲食(復扶/又翻)積十四日
死死時七十九矣是時清名之士又有琅琊紀逡齊薛
方太原郇越郇相(師古曰逡音于旬翻郇音荀又音胡/頑翻今郇荀二姓並有之俱稱周武)
(王之/後也)沛唐林唐尊皆以明經飭行顯名於世(師古曰飭/謹也行下)
(孟/翻)紀逡兩唐皆仕莽封矦貴重歴公卿位唐林數上䟽
諫正有忠直節唐尊衣敝履空(師古曰衣音於既翻著/敝衣躡空履也空穿也)
被虗偽名(師古曰被/音皮義翻)郇相為莽太子四友病死莽太子
遣使裞以衣衾(師古曰贈䘮衣服曰裞/音式芮翻其字從衣)其子攀棺不聽
曰死父遺言師友之送勿有所受今於皇太子得託友
官故不受也京師稱之莽以安車迎薛方方因使者辭
謝曰堯舜在上下有巢由(巢父許/由也)今明主方隆唐虞之
徳小臣欲守箕山之節(張晏曰許由隱於箕/山在陽城有許由祠)使者以聞
莽說其言(說讀/曰恱)不彊致(彊其/兩翻)初隃麋郭欽為南郡太守
(師古曰隃麋扶風/之縣也隃音踰)杜陵蔣詡為兖州刺史(姓譜周公之/子封於蔣後)
(以為/氏)亦以㢘直為名莽居攝欽詡皆以病免官歸鄉里
臥不出户卒於家哀平之際沛國陳咸以律令為尚書
(中興之後沛方為國此由范史以後來/所見書之也陳咸後漢陳寵之曽祖也)莽輔政多改漢
制咸心非之及何武鮑宣死(事見上卷平/帝元始三年)咸歎曰易稱
見幾而作不俟終日(易下繫之辭/也幾居希翻)吾可以逝矣即乞骸
骨去職及莽簒位召咸為掌㓂大夫(掌㓂大夫/當屬作士)咸謝病
不肯應時三子參欽豐皆在位咸悉令解官歸鄉里閉
門不出入猶用漢家祖臘人問其故咸曰我先人豈知
王氏臘乎悉收歛其家律令書文壁藏之(按三十二卷/成帝綏和元)
(年陳咸以淳于長事廢歸故郡以憂死咸沛郡相人也/此書沛國陳咸木之後漢書陳寵傳光武始改沛郡為)
(沛國二陳咸雖同/居沛各是一人)又齊栗融北海禽慶蘇章(禽姓也墨/子弟子有)
(禽滑釐又有/犀首禽息)山陽曹竟皆儒生去官不仕於莽
　班固贊曰春秋列國卿大夫及至漢興將相名臣耽
　寵以失其世者多矣(師古曰言/不能去)是故清節之士於是
　為貴然大率多能自治而不能治人(治直/之翻)王貢之材
　優於龔鮑守死善道勝實蹈焉(師古曰論語孔子曰/守死善道今龔勝不)
　(受莽官蹈/斯迹也)貞而不諒薛方近之(師古曰論語孔子曰/君子貞而不諒謂君)
　(子之人正其道耳言不必信也薛方引避/亂朝詭引巢許為諭近此義近其靳翻)郭欽蔣詡
　好遯不汙絶紀唐矣(師古曰欽詡不仕於莽遯逃濁/亂不汙其節殊於紀逡及兩唐)
　(好呼到翻通鑑書龔勝之死遂及一時人/士又書班固之論其為監也不亦昭乎)
是歲瀕河郡蝗生　河决魏郡泛清河以東數郡先是
莽恐河决為元城冢墓害(莽曽祖賀以下冢墓在/魏郡元城先悉薦翻)及决
東去元城不憂水故遂不堤塞(塞悉/則翻)
四年春二月赦天下　厭難將軍陳欽震狄將軍王巡
上言捕得虜生口驗問言虜犯邊者皆孝單于咸子角
所為莽乃㑹諸夷斬咸子登於長安市　大司馬甄邯
死(甄之人翻/邯户甘翻)　莽至明堂下書以洛陽為東都常安為
西都邦畿連體各有采任(男食邑於畿内曰采女食邑/於畿内曰任師古曰采采服)
(也任男/服也)州從禹貢為九爵從周氏為五(禹貢冀兖青徐/揚豫荆雍梁凡)
(九州周爵公矦/伯子男凡五等)諸侯之員千有八百(八州州二百一十/國并畿内凡千七)
(百七十三國言千/八百國舉成數也)附城之數亦如之以俟有功諸公一
同(地方百/里曰同)有衆萬户其餘以是為差今已受封者公侯
以下凡七百九十六人附城千五百五十一人以圖簿
未定未授國邑且令受奉都内(奉讀曰俸都内積/錢之府屬大司農)月錢
數千諸侯皆困乏至有傭作者　莽性躁擾不能無為
(躁則/到翻)毎有所興造動欲慕古不度時宜(度徒/洛翻)制度又不
定吏縁為姦天下謷謷陷刑者衆(師古曰謷謷衆/口愁聲音敖)莽知
民愁怨乃下詔諸食王田皆得賣之勿拘以灋犯私買
賣庻人者且一切勿治(治直/之翻)然他政誖亂刑罰深刻賦
歛重數猶如故焉(誖蒲内翻/數所角翻)　初五威將帥出西南夷
改句町王為矦王邯怨怒不附(師古曰邯句町王/之名也音下甘翻)莽諷
牂柯大尹周歆詐殺邯(牂柯音臧哥傳考異曰西南夷/傳作周欽莽  作周歆今從之)
邯弟承起兵殺歆州郡擊之不能服莽又發高句驪兵
擊匈奴高句驪不欲行郡彊迫皆亡出塞因犯灋為㓂
(彊其/兩翻)遼西大尹田譚追擊之為所殺州郡歸咎於高句
驪矦騶嚴尤奏言貉人犯灋不從騶起(貉與貊同莫百/翻後漢書句驪)
(一名/貊耳)正有他心宜令州郡且慰安之(師古曰假令騶有/惡心亦當且慰安)
今猥被以大罪(師古曰猥多也厚也被加也/音皮義翻余謂猥積也曲也)恐其遂畔
夫餘之屬必有和者(和胡/卧翻)匈奴未克夫餘濊貉復起此
大憂也(後漢書濊與句驪同種言語法俗/大抵相類各有部界復扶又翻)莽不尉安濊
貉遂反詔尤擊之尤誘高句驪矦騶至而斬焉傳首長
安(騶側/尤翻)莽大說更名髙句驪為下句驪(說讀曰恱更/工衡翻下同)於
是貉人愈犯邊東北與西南夷皆亂(東濊貊北/匈奴也)莽志方
盛以為四夷不足吞滅專念稽古之事復下書以此年
二月東巡狩具禮儀調度(復扶又翻/調徒弔翻)既而以文母太后
體不安且止待後　初莽為安漢公時欲諂太皇太后
以斬郅支功奏尊元帝廟為髙宗(事見上卷/元始四年)太后晏駕
後當以禮配食云及莽改號太后為新室文母絶之於
漢不令得體元帝墮壊孝元廟(師古曰夫婦一體也墮/毁也音火規翻壊音怪)
更為文母太后起廟獨置孝元廟故殿以為文母篹食
堂(置捨也留地孟康曰篹/音撰晉灼曰篹具也)既成名曰長夀宫以太后在
故未謂之廟莽置酒長夀宫請太后既至見孝元廟廢
徹塗地太后驚泣曰此漢家宗廟皆有神靈與何治而
壊之(師古曰與讀曰預言此何罪於汝/無所干預何為毁壊之壊音怪)且使鬼神無知
又何用廟為如令有知我乃人之妃妾豈宜辱帝之堂
以陳饋食哉(釋名吳人/謂祭為饋)私謂左右曰此人慢神多矣能
乆得祐乎(祐福也/神助也)飲酒不樂而罷(樂音/洛)自莽簒位後知
太后怨恨求所以媚太后者無不為然愈不說(說讀/曰恱)莽
更漢家黒貂著黄貂(孟康曰侍中所著貂也莽改漢制/服黄更音工衡翻著音陟畧翻)
又改漢正朔伏臘日太后令其官屬黒貂至漢家正臘
日獨與其左右相對飲食
五年春二月文母皇太后崩年八十四𦵏渭陵與元帝
合而溝絶之(如淳曰𦵏於司馬/門内作溝絶之)新室世世獻祭其廟元
帝配食坐於牀下莽為太后服䘮三年(為于/偽翻)　烏孫大
小昆彌遣使貢獻莽以烏孫國人多親附小昆彌見匈
奴諸邊並侵意欲得烏孫心乃遣使者引小昆彌使坐
大昆彌使上(使疏吏/翻下同)師友祭酒滿昌劾奏使者曰夷狄
以中國有禮誼故詘而服從(劾户槩翻/詘與屈同)大昆彌君也今
序臣使於君使之上非所以有夷狄也奉使大不敬莽
怒免昌官(師友祭酒龔勝不肯就而滿昌為之鳯/皇翔于千仭烏鳶彈射不去非虚言也)　西
域諸國以莽積失恩信焉耆先叛(焉耆國治員渠城去/長安七千三百里)
殺都䕶但欽西域遂瓦解　十一月彗星出二十餘日
不見(彗祥歲翻旋芮翻又/徐醉翻見賢遍翻)　是歲以挾銅炭者多除其
灋　匈奴烏珠畱單于死用事大臣右骨都矦須卜當
(史記正義匈奴/須卜氏掌獄訟)即王昭君女伊墨居次云之壻也云常
欲與中國和親又素與伊栗置支矦咸厚善(云於咸為/季父也)
見咸前後為莽所拜故遂立咸為烏累若鞮單于(師古曰/累音力)
(追/翻)烏累單于咸立以弟輿為右谷蠡王(谷音鹿蠡/鹿奚翻)烏珠
留單于子蘇屠胡本為左賢王後更謂之䕶于(烏珠留/單于以)
(左賢王數死不祥更/易命左賢王為䕶于)欲傳以國咸怨烏珠留單于貶已
號乃貶䕶于為左屠耆王
天鳳元年春正月赦天下　莽下詔將以是歲四仲月
徧行廵狩之禮太官齎糒乾肉内者行張坐臥(乾音干/内者令)
(時屬共工續漢志内者令掌布張諸衣/物師古曰張坐臥者謂帷帳茵席也)所過毋有所給
(師古曰言自齎食及帷帳以/行在路所經過不須供費也)俟畢北廵狩之禮即于土
中居洛陽之都羣公奏言皇帝至孝新遭文母之䘮顔
色未復飲食損少今一歲四廵道路萬里春秋尊非糒
乾肉之所能堪(糒音備/乾音干)且無廵狩須闋大服以安聖體
(師古曰闋盡/也音口决翻)莽從之要期以天鳳七年廵狩厥明年即
土之中遣太傅平晏大司空王邑之洛陽營相宅兆(相/息)
(亮翻宅居也壇/域瑩界皆曰兆)圖起宗廟社稷郊兆云　三月壬申晦
日有食之大赦天下以災異策大司馬逯並就矦氏朝
位(免官以矦爵就/朝位朝直遥翻)太傅平晏勿領尚書事以利苖男訢
為大司馬(如浮曰利苖/邑名訢音欣)莽即眞尤備大臣抑奪下權朝
臣有言其過失者輙㧞擢孔仁趙博費興等以敢擊大
臣故見信任(洪氏𨽻釋曰余家所收姓氏文字粗備以/諸書參攷頗多牴牾不合姓苑云費氏禹)
(後音父位翻李利涉編古命氏云費氏出自魯桓公少/子季友受邑於費元和姓纂費氏亦音秘姓林云費氏)
(音蜚夏禹之後余嘗攷之此字有兩姓音讀不同源流/亦異其一音蜚嬴姓出於伯益之後史記所載費昌費)
(中楚費無極漢費將軍費直費長房費禕之徒是其後也/其一音祕姫姓出於魯季友姓苑所載琅邪費氏是)
(其後也然則姓苑姓林姓纂皆云夏禹之後姓纂又云/亦音祕及謂琅琊費氏為直之後皆其差誤而編古命)
(氏以費將軍費禕之徒出於魯季/友亦非也師古曰費音扶味翻)擇名官而居之國將
哀章頗不清莽為選置和叔(師古曰特為置此官余謂/莽以國將主冬故置和叔)
(之官將即/亮翻下同)敕曰非但保國將閨門當保親屬在西州者
(章梓潼人其/親屬在西州)諸公皆輕賤而章尤甚(言十一公皆為莽/所輕賤而章尤甚)
(也/)　夏四月隕霜殺草木海瀕尤甚(師古曰邊/海之地也)六月黄
霧四塞(塞悉/則翻)秋七月大風㧞樹飛北闕直城門屋瓦(直/城)
(門長安城西出/南頭第二門)雨雹殺牛羊(雨于/具翻)　莽以周官王制之
文置卒正連率大尹職如太守(王制三十國為卒卒有/正十國為連連有率率)
(所類翻守/式又翻)又置州牧部監二十五人分長安城旁六鄉
置帥各一人分三輔為六尉郡(師古曰三輔黄圖云渭/城安陵以西北至栒邑)
(義渠十縣屬京尉大夫府居故長安寺髙陵以北十縣/屬師尉大夫府居故廷尉府新豐以東至湖十縣屬翊)
(尉大夫府居城東霸陵杜陵東至藍田西至武功都夷/十縣屬光尉大夫府居城南茂陵槐里至汧十縣屬扶)
(尉大夫府居城西長陵池陽以北至雲陽祋/祤十縣屬烈尉大夫府居城北帥所類翻)河内河東
𢎞農河南潁川南隊為六隊郡(師古曰隊音遂仲馮曰/河南當為滎陽莽所分)
(為六遂之一也下文自有河南大尹更為保忠信卿河/東兆隊河内後隊𢎞農右隊滎陽祈隊潁川左隊南陽)
(前/隊)更名河南大尹曰保忠信卿(更工衡/翻下同)益河南屬縣滿
三十置六郊州長各一人人主五縣及他官名悉改大
郡至分為五合百二十有五郡九州之内縣二千二百
有三又倣古六服為惟城惟寧惟翰惟屏惟垣惟藩各
以其方為稱(公作甸服是為惟城諸在矦服是為惟寜/在采任諸侯是為惟翰在賔服是為惟屏)
(在揆文教奮武衛是為惟垣在九州/之外是為惟藩屏必郢翻稱尺證翻)總為萬國焉其後
歲復變更一郡至五易名而還復其故吏民不能紀毎
下詔書輙繫其故名云(按莽傳詔曰祈/隊故滎陽是也)　匈奴右骨都
侯須卜當伊墨居次云勸單于和親遣人之西虎猛制
虜塞下(漢書作西河虎猛制虜塞下師古曰虎猛/縣名制虜塞在其界此逸河字之往也)告塞
吏云欲見和親矦和親矦者王昭君兄子歙也(師古曰/歙音翕)
中部都尉以聞(漢邊郡置五部/都尉分治屬縣)莽遣歙歙弟騎都尉展
徳矦颯使匈奴(師古曰/颯音立)賀單于初立賜黄金衣被繒帛
紿言侍子登在因購求陳良終帶等單于盡收陳良等
二十七人皆械檻付使者遣厨唯姑夕王富等四十人
送歙颯莽作焚如之刑燒殺陳良等(應劭曰易有焚如/死如棄如之言莽)
(依此作刑名也如淳曰焚如死如棄如者謂不孝子也也/不畜於父母不容於朋友故燒殺棄之莽依此作刑名)
　縁邊大饑人相食諌大夫如普行邊兵還言軍士乆
屯寒苦邊郡無以相贍今單于新和宜因是罷兵校尉
韓威進曰以新室之威而吞胡虜無異口中蚤蝨臣願
得勇敢之士五千人不齎斗糧飢食虜肉渴飲其血可
以横行莽壯其言以威為將軍然采普言徴還諸將在
邊者免陳欽等十八人又罷四關鎮都尉諸屯兵(莽置/四關)
(各有鎮都/尉領屯兵)單于貪莽賂遺(遺于/季翻)故外不失漢故事然内
利㓂掠又使還知子登前死怨恨(使䟽吏翻還從/宣翻又如字)㓂虜
從左地入不絶(師古曰入為/冦而虜掠)使者問單于輙曰烏相與
匈奴無狀黠民共為㓂入塞譬如中國有盜賊耳(黠下/入翻)
咸初立持國威信尚淺盡力禁止不敢有二心莽復發
軍屯(復扶又/翻下同)　益州蠻夷愁擾盡反復殺益州大尹程
隆(武帝開滇國為益州/郡屬益州莽屬梁州)莽遣平蠻將軍馮茂發巴蜀犍
為吏士賦歛取足於民以擊之(犍居言翻/歛力贍翻)　莽復申下
金銀龜貝之貨頗増減其賈直(賈讀/曰價)而罷大小錢改作
貨布貨泉二品並行(貨布長二寸五分廣一寸首長八/分有竒廣八分其圜好徑二分半)
(足枝長八分間廣二分其文右曰貨左曰布重二十五/銖直貨泉二十五貨泉徑一寸重五銖文右曰貨左曰)
(泉文直一孔潁達曰案食貨志今世謂之笇錢是也邊/猶為貨泉之字大泉即今四文錢也四邊並有文也貨)
(布之形今世難識世人耕地猶有得者古時一箇凖二/十五錢也余按古所謂泉布者其藏曰泉其行曰布取)
(名於水泉其流行無不徧無不徧則布之義也王莽以/為貨二品非古義  考異曰食貨志改作貨布在天鳯)
(元年莽傳在地皇元年盖以大錢盡之年至地/皇元年乃絶不行耳非其年始作貨布也)又以大錢
行乆罷之恐民挾不止乃令民且獨行大錢盡六年毋
得復挾大錢矣毎一易錢民用破業而大陷刑
　
　
　
　
　
　
　資治通鑑卷三十七
