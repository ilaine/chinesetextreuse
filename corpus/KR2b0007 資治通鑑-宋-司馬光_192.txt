
　資治通鑑巻一百九十一　宋　司馬光　撰
　　　　　　　　　　　　　　胡三省　音註
　唐紀七(起閼逢涒灘六月盡柔兆/閹茂八月凡二年有竒)
　　髙祖神堯大聖光孝皇帝下之上
武徳七年六月辛丑上幸仁智宫避暑(帝作仁智宫於/宜州之宜君縣)
　辛亥瀧州扶州獠作亂遣南尹州都督李光度等擊
平之(瀧州永熈郡漢端溪縣地又瀧州信義縣武徳元/年分置懐徳縣仍置南扶州南尹州鬰林郡漢廣)
(鬰縣地後漢谷永為鬱林太守降烏許人十餘/萬開置七縣即此地也瀧吕江翻獠魯皓翻)　丙辰
吐谷渾寇扶州(此扶州以生羌之地置注已/見上吐從暾入聲谷音浴)刺史蔣善
合擊走之　壬戌慶州都督楊文幹反(慶州𢎞化郡漢/北地馬嶺方渠)
(縣地按宋白續通典慶州𢎞化郡東南三里有不窋城/後魏大統十一年置朔州隋文帝改置合川鎮十六年)
(置慶州以慶美取其嘉名今郡城名尉李城在白馬兩/川交口亦曰不窋城附郭安化縣隋置合水縣武徳改)
(合川縣貞觀改𢎞化縣尋隨郡改縣名管下華池縣漢/歸徳縣地樂盤縣漢富平縣地馬領方渠則為通逺軍)
(地矣史記正義曰漢郁/郅縣今慶州𢎞化縣是)初齊王元吉勸太子建成除秦
王世民曰當為兄手刃之(為于偽翻下/迭為復為同)世民從上幸元
吉第元吉伏䕶軍宇文寶於寢内欲刺世民(刺七/亦翻)建成
性頗仁厚遽止之元吉愠曰為兄計耳於我何有建成
擅募長安及四方驍勇二千餘人為東宫衛士(愠於問/翻驍堅)
(堯/翻)分屯左右長林號長林兵(東宫有左右長林門召考/異曰舊傳云建成私  四)
(方驍勇并募長安惡少年二千餘人畜為宫甲分屯左/右長林號長林兵實録云元吉見秦王有大功每懐妬)
(害言論醜惡譖害日甚每謂建成曰當為大哥手刃之/建成性頗仁厚初止之元吉數言不已建成後亦許之)
(元吉因令速發遂與建成各募壯士多匿罪人賞賜之/圖行不軌其記室榮九思為詩以刺之曰丹青飾成慶)
(玉帛擅専諸而弗悟也典籖裴宣儼因免官改事秦府/謂泄其事又鴆之自殺斯人已後人皆振恐知其事莫)
(有敢言後乃連結宫闈與建成俱通徳妃尹氏以為内/援舊傳又云厚賂中書令封徳彞以為黨助由是髙祖)
(頗疎太宗而加愛元吉今/但擇取其可信者書之)又宻使右虞候率可達志從
燕王李藝發幽州突騎三百置宫東諸坊欲以補東宫
長上(可達虜複姓騎竒寄翻燕因肩翻唐六典凡應宿/衛官各從畨第諸衞將軍中郎將郎將及諸衛率)
(副率千牛備身備身左右太子千牛并上折衝果毅應/宿衞者並一日上兩日下諸色長上若司階中候司戈)
(並五日上十日下上/時掌翻下上變同)為人所告上召建成責之流可達
志於巂州(巂音/髓)楊文幹嘗宿衞東宫建成與之親厚私
使募壯士送長安上將幸仁智宫命建成居守世民元
吉皆從(守手又翻下/同從才用翻)建成使元吉就圖世民曰安危之
計决在今嵗又使郎將爾朱煥校尉橋公山以甲遺文
幹二人至豳州上變(豳州漢漆縣地漢末置新平郡東/北有古豳亭後魏置豳州爾朱煥)
(等至豳州言有急變豳州以聞遂得至/仁智宫遺于季翻將即亮翻校户數翻)告太子使文幹
舉兵使表裏相應(煥考異曰統紀云建成遣郎將爾朱/  校尉橋公山齎甲以賜文幹令起)
(兵煥等行至豳州懼罪告之劉餗/小説云人妄告東宫今從實録)又有寧州人杜鳳舉
亦詣宫言狀上怒託他事手詔召建成令詣行在建成
懼不敢赴太子舍人徐師謩勸之據城舉兵(統考異曰/  記作師)
(譽今從/實録)詹事主簿趙𢎞智勸之貶損軍服屏從者(屏必/郢翻)
(又卑/正翻)詣上謝罪建成乃詣仁智宫未至六十里悉留其
官屬於毛鴻賔堡(後魏將毛鴻賓所築因以為名宋白/曰三原縣有鴻賔柵後魏孝昌中蕭)
(寶寅亂毛鴻賔立柵捍之/其故城在縣北一十五里)以十餘騎往見上(騎竒/寄翻)叩頭
謝罪奮身自擲㡬至於絶(㡬居/依翻)上怒不解是夜置之幕
下(鄭康成曰在上曰幕/幕或在地展陳於上)飼以麥飯(飼祥/吏翻)使殿中監陳福
防守遣司農卿宇文頴馳召文幹(漢初置治粟内史景/帝改曰大農武帝加)
(司字梁置十二卿曰司農/卿掌邦國倉儲委積之事)頴至慶州以情告之文幹遂
舉兵反上遣左武衞將軍錢九隴與靈州都督楊師道
擊之甲子上召秦王世民謀之世民曰文幹豎子敢為
狂逆計府僚已應擒戮若不爾止應遣一將討之耳(將/即)
(亮/翻)上曰不然文幹事連建成恐應之者衆汝宜自行還
立汝為太子吾不能效隋文帝自誅其子當封建成為
蜀王蜀兵脆弱(脆此/芮翻)他日茍能事汝汝宜全之不能事
汝汝取之易耳(易以/豉翻)上以仁智宫在山中恐盜兵猝發
夜帥宿衞南出山外(帥讀/曰率)行數十里東宫官屬繼至皆
令三十人為隊分兵圍守之明日復還仁智宫(曰考異/  實録)
(云髙祖之出山也建成憂憤卧于幕下天策兵曹杜淹/請因亂襲之建成左右亦有斯請今上並拒而不納唐)
(統紀云太宗之從内出夜經建成幕度建成侍衞左右/唯有十人並來跪捧太宗足皆云今日之事一聴王㫖)
(若遣屏除今其時也太宗叱而止之既而還向府僚説/其事衆僚文武並進曰文幹為儲君作逆天下共知假)
(手宫臣正合天意太宗曰寡人始奉恩㫖何忍旋踵即/有所違卿與之言必無此理府僚又請終拒而不聴按)
(是時髙祖無誅建成意左/右何敢輒殺之今不取)世民既行元吉與妃嬪更迭
為建成請封徳彞復為之營解於外(為於/偽翻)上意遂變復
遣建成還京師居守惟責以兄弟不睦歸罪於太子中
允王珪左衞率韋挺(左右衞率掌東宫羽衞兵仗/之政令正四品上率所律翻)天策
兵曹參軍杜淹並流於巂州(巂音/髓)挺沖之子也(韋沖事/隋文帝)
(招撫叛胡以赴長城/之役又著績於南方)初洛陽既平杜淹久不得調(調徒/弔翻)
欲求事建成房𤣥齡以淹多狡數恐其教導建成益為
世民不利乃言於世民引入天策府　突厥寇代州之
武周城(武周城漢屬鴈門郡魏晉省後魏屬代郡隋廢/入朔州雲内縣杜佑曰朔州馬邑郡治善陽縣)
(有秦馬邑城武/周塞厥九勿翻)州兵擊破之　秋七月己巳苑君璋以
突厥寇朔州摠管秦武通擊却之　楊文幹襲陷寧州
(朱白曰寧州以安寧取稱九/域志北至慶州一百二十里)驅掠吏民出據百家堡(百/家)
(堡在慶州/馬嶺縣)秦王世民軍至寧州其黨皆潰癸酉文幹為
其麾下所殺傳首京師獲宇文頴誅之　丁丑梁師都
行臺白伏願來降(降户/江翻)　戊寅突厥寇原州遣寧州刺
史鹿大師救之又遣楊師道趨大木根山(大木根山在/雲中河之西)
(拓拔氏之/先所居也)庚辰突厥寇隴州遣䕶軍尉遲敬徳擊之(尉/紆)
(勿/翻)　吐谷渾寇岷州辛巳吐谷渾党項寇松州(吐從暾/入聲谷)
(音/浴)　癸未突厥寇隂盤(隂盤縣漢屬安定晉屬京兆後/魏置平凉郡隋唐屬涇州唐後)
(改隂盤/曰潘原)　甲申扶州刺史蔣善合擊吐谷渾於松州赤
磨鎮破之　己丑突厥吐利設與苑君璋寇并州　甲
子車駕還京師　或説上曰(説輸/芮翻)突厥所以屢寇闗中
者以子女玉帛皆在長安故也(厥九/勿翻)若焚長安而不都
則胡寇自息矣上以為然遣中書侍郎宇文士及踰南
山至樊鄧行可居之地(踰長安南山出商州/即至樊鄧行下孟翻)將徙都之
太子建成齊王元吉裴寂皆贊成其策蕭瑀等雖知其
不可而不敢諫(瑀音/禹)秦王世民諫曰戎狄為患自古有
之陛下以聖武龍興光宅中夏(夏户/雅翻)精兵百萬所征無
敵奈何以胡寇擾邊遽遷都以避之貽四海之羞為百
世之笑乎彼霍去病漢廷一將猶志滅匈奴(霍去病曰/匈奴未滅)
(無以家為/將即亮翻)况臣忝備藩維願假數年之期請係頡利之
頸致之闕下(頡奚/結翻)若其不効遷都未晚上曰善建成曰
昔樊噲欲以十萬衆横行匈奴中(事見十二巻/漢惠帝三年)秦王之
言得無似之世民曰形勢各異用兵不同樊噲小豎何足
道乎不出十年必定漠北非虛言也(為太宗滅/突厥張本)上乃止
建成與妃嬪因共譖世民曰突厥雖屢為邊患得賄即
退秦王外託禦寇之名内欲總兵權成其簒奪之謀耳
上校獵城南太子秦齊王皆從(從才/用翻)上命三子馳射角
勝建成有胡馬肥壯而喜蹶(喜許/記翻)以授世民曰此馬甚
駿能超數丈澗弟善騎(騎竒/寄翻)試乗之世民乗以逐鹿馬
蹶世民躍立於數步之外馬起復乗之(復扶/又翻)如是者三
顧謂宇文士及曰彼欲以此見殺死生有命庸何傷乎
建成聞之因令妃嬪譖之於上(令力丁翻/嬪毗賔翻)曰秦王自言
我有天命方為天下主豈有浪死上大怒先召建成元
吉然後召世民入責之曰天子自有天命非智力可求
汝求之一何急邪(邪音/耶)世民免冠頓首請下法司案驗
(下遐/嫁翻)上怒不解㑹有司奏突厥入寇上乃改容勞勉世
民命之冠帶與謀突厥(厥九勿翻勞力/到翻冠古玩翻)閏月己未詔世
民元吉將兵出豳州以禦突厥(將即/亮翻)上餞之於蘭池(蘭/池)
(即秦始皇遇盜之地史記注曰地理志渭城縣有蘭池/宫正義曰括地志蘭池陂即古之蘭池在咸陽縣界秦)
(記曰始皇引渭水為池築為蓬瀛/刻石為鯨長二百丈遇盜之處也)上每有寇盜輒命世
民討之事平之後猜嫌益甚　初隋末京兆韋仁夀為
蜀郡司法書佐(按新書百官志諸州法曹司法參軍掌/鞠獄麗法督盜賊知贓賄没入又有參)
(軍事注云武徳初改行書佐曰行參軍尋/又改曰參軍事則書佐即參軍之任也)所論囚至市
猶西向為仁夀禮佛然後死(史言韋仁夀論刑人自/以為不寃為於偽翻)唐
興爨𢎞達帥西南夷内附朝廷遣使撫之(帥讀曰率/使疏吏翻)類
皆貪縱逺民患之有叛者仁夀時為巂州都督長史上
聞其名命檢校南寧州都督寄治越巂(巂州越巂郡巂/音髓長知兩翻)
使之嵗一至其地慰撫之仁夀性寛厚有識度既受命
將兵五百人至西洱河(將即亮翻/洱仍吏翻)周厯數千里蠻夷豪
帥皆望風歸附來見仁夀仁夀承制置七州十五縣各
以其豪帥為刺史縣令(按舊書地理志是年置西寧豫/西平利南雲磨南寧七州志又)
(有西平州亦是/年置帥所類翻)法令清肅蠻夷悦服將還(還從宣翻/又音如字)豪
帥皆曰天子遣公都督南寧何為遽去仁夀以城池未
立為辭蠻夷即相帥為仁夀築城立廨舍(帥讀曰率為/於偽翻廨古)
(隘/翻)旬日而就仁夀乃曰吾受詔但令巡撫不敢擅留蠻
夷號泣送之(號户/髙翻)因各遣子弟入貢壬戌仁夀還朝(朝/直)
(遙/翻)上大悦命仁夀徙鎮南寧以兵戍之　苑君璋引突
厥寇朔州(厥九/勿翻)　八月戊辰突厥寇原州己巳吐谷渾
寇鄯州(鄯州西平郡秃髮氏/所都之地鄯時戰翻)　壬申突厥寇忻州丙子
寇并州京師戒嚴戊寅寇綏州(綏州雕隂郡雕隂古縣/漢屬上郡今延州以北)
(横山之地也孫愐曰綏州春秋時為白狄所居秦/為上郡後魏置上州又改為綏州取綏徳縣為名)刺史
劉大俱擊却之是時頡利突利二可汗舉國入寇連營
南上(頡奚結翻可從刋入/聲汗音寒上時掌翻)秦王世民引兵拒之㑹闗中
久雨糧運阻絶士卒疲於征役器械頓弊(頓讀/曰鈍)朝廷及
軍中咸以為憂世民與虜遇於豳州勒兵將戰己卯可
汗帥萬餘騎奄至城西陳於五隴阪(帥讀曰率騎竒寄/翻下同陳讀曰陣)
(下虜陳同/阪音反)將士震恐世民謂元吉曰今虜騎憑陵不可
示之以怯當與之一戰汝能與我俱乎元吉懼曰虜形
勢如此奈何輕出萬一失利悔可及乎世民曰汝不敢
出吾當獨往汝留此觀之(世民獨出外以威示突/厥内以服元吉之心)世民
乃帥騎馳詣虜陳吿之曰國家與可汗和親何為負約
深入我地我秦王也可汗能鬭獨出與我鬭若以衆來
我直以此百騎相當耳頡利不之測笑而不應(頡利素/服秦王)
(神武恐其以百騎挑戰而伏/大兵四合以擊之故不敢應)世民又前遣騎吿突利曰
爾往與我盟有急相救今乃引兵相攻何無香火之情
也(古者盟誓質諸天地山川鬼神歃血而已後世/有對神立誓者有禮佛立誓者始有香火之事)突利
亦不應(秦王以此疑頡利之心突利恐/因此為頡利所疑故亦不敢應)世民又前將渡
溝水頡利見世民輕出又聞香火之言疑突利與世民
有謀乃遣止世民曰王不須度我無它意更欲與王申
固盟約耳乃引兵稍却是後霖雨益甚世民謂諸將曰
虜所恃者弓矢耳(將即/亮翻)今積雨彌時筋膠俱解弓不可
用彼如飛鳥之折翼(折而/設翻)吾屋居火食刀槊犀利(犀堅/也)
以逸制勞此而不乗將復何待(復扶/又翻)乃潛師夜出冒雨
而進突厥大驚世民又遣説突利以利害(説輸/芮翻)突利悦
聴命頡利欲戰突利不可乃遣突利與其夾畢特勒阿
史那思摩來見世民請和親世民許之思摩頡利之從
叔也(從才/用翻)突利因自託於世民請結為兄弟世民亦以
恩意撫之與盟而去(為後突利先/來降張本)　庚寅岐州刺史柴
紹破突厥於杜陽谷(杜陽山在岐州扶風縣孔穎達詩/譜曰周原者岐山陽地屬杜陽地)
(形險阻而原田肥美杜陽漢縣屬/扶風有杜陽山山北有杜陽谷)　壬申突厥阿史那
思摩入見(見賢/遍翻)上引升御榻慰勞之(勞力/到翻)思摩貌類胡
不類突厥故處羅疑其非阿史那種(厥九勿翻/種章勇翻)厯處羅
頡利世常為夾畢特勒終不得典兵為設既入朝(處昌/吕翻)
(頡奚結翻/朝直遙翻)賜爵和順王　丁酉遣左僕射裴寂使於突
厥(使疏/吏翻)　九月癸卯日南人姜子路反(日南郡徳州/後改驩州)交
州都督王志逺擊破之　癸卯突厥寇綏州都督劉大
俱擊破之獲特勒三人　冬十月己巳突厥寇甘州
辛未上校獵於鄠之南山(鄠縣屬京兆在南山下北/至長安城六十里鄠音户)癸
酉幸終南(酈道元曰武功縣太一山古文以為終南山/在武功縣西南按鄠長安之西南山皆曰終)
(南山終/亦作中)　吐谷渾及羌人寇疊州陷合川(疊州合川郡/治疊川秦漢)
(以來為諸羌保據後周武帝逐吐谷渾取羣山重疊之/義置疊州合川縣後周置西疆郡隋廢為縣所治吐谷)
(渾馬牧城唐武徳三年移治/交戍城吐從暾入聲谷音浴)　丙子上幸樓觀謁老子
祠(岐州盩厔縣有樓觀/老子祠觀古玩翻)癸未以太牢祭隋文帝陵　十
一月丁卯上幸龍躍宫(京兆髙陵縣西四/十里有龍躍宫)庚午還宫
太子詹事裴矩權檢校侍中(太子詹事正三品掌東宫/三寺十率府之政令唐改)
(隋納言/為侍中)
八年春正月丙辰以夀州都督張鎮周為舒州都督(夀/州)
(淮南郡南朝曰豫州北朝曰/揚州隋開皇九年曰夀州)鎮周以舒州本其鄉里到
州就故宅多市酒肴召親戚故人與之酣宴(酣户/甘翻)散髮
箕踞如為布衣時凡十日既而分贈金帛泣與之别曰
今日張鎮周猶得與故人歡飲明日之後則舒州都督
治百姓耳(治直/之翻)君民禮隔不得復為交遊(復扶又翻/下復置同)自
是親戚故人犯法一無所縱境内肅然　丁巳遣右武
衛將軍段徳操徇夏州地(夏户/雅翻)　吐谷渾寇疊州(吐從/暾入)
(聲谷/音浴)　是月突厥吐谷渾各請互市詔皆許之(厥九/勿翻)先
是中國喪亂民乏耕牛至是資於戎狄雜畜被野(先悉/薦翻)
(喪息浪翻畜許/救翻被皮義翻)　夏四月乙亥党項寇渭州(党底/朗翻)　甲
申上幸鄠縣校獵於甘谷(鄠縣有甘亭夏啟與有扈氏/戰之地甘水出南山甘谷北)
(流逕秦萯陽宫西又/北逕甘亭西鄠音户)營太和宫於終南山(長安城南五/十里有太和)
(谷太/和宫)丙戌還宫　西突厥統葉䕶可汗遣使請昏(突厥/大臣)
(曰葉䕶西突厥可汗自葉䕶為可汗因號統/葉䕶可汗可從刋入聲汗音寒使疏吏翻)上謂裴矩
曰西突厥道逺緩急不能相助今求昏何如對曰今北
狄方彊為國家今日計且當逺交而近攻(用秦范/睢之言)臣謂
宜許其昏以威頡利(頡奚/結翻)俟數年之後中國完實足抗
北夷然後徐思其宜上從之(封考異曰新舊傳皆云/  徳彝之謀今從實録)遣
髙平王道立至其國統葉䕶大喜道立上之從子也(從/才)
(用/翻)　初上以天下大定罷十二軍(見上巻/上年)既而突厥為
寇不已辛亥復置十二軍以太常卿竇誕等為將軍簡
練士馬議大舉擊突厥　甲寅涼州胡睦伽陀引突厥
襲都督府(孫愐曰睦姓/也伽求迦翻)入子城長史劉君傑擊破之(長/知)
(兩/翻)　六月甲子上幸太和宫　丙子遣燕郡王李藝屯
華亭縣(華亭縣隋大業初置屬安定郡義寧二年分/置隴州至元和三年并入汧源縣燕因肩翻)及
彈箏峽(皆以守隴/道箏音爭)水部郎中姜行本斷石嶺道以備突
厥(唐制水部郎中掌天下川瀆陂池之政令以導達溝/洫堰决溝渠凡舟楫灌溉之利皆總而舉之凡諸曹)
(郎中從五品上員外郎從六/品上斷丁管翻厥九勿翻)丙戌頡利可汗寇靈州(頡/奚)
(結翻可從刋/入聲汗音寒)丁亥以右衞大將軍張瑾為行軍總管以
禦之以中書侍郎温彦博為長史先是上與突厥書用
敵國禮(先悉/薦翻)秋七月甲辰上謂侍臣曰突厥貪婪無厭
(婪廬南翻/厭於鹽翻)朕將征之自今勿復為書(復扶/又翻)皆用詔敕
丙午車駕還宫　己酉突厥頡利可汗寇相州(相州疑/當作柏)
(州此時突厥兵/不能至相州也)　睦伽陀攻武興(蜀有武興鎮後魏置/東益州梁為武興蕃)
(王國西魏改曰興州順政郡此非睦伽陀所攻者也按/晉書地理志永寧中張軌為涼州刺史鎮武威上表請)
(合秦雍流移人於姑臧西北置武興/郡睦伽陀所攻者即此武興故城)　丙辰代州都督
藺謩與突厥戰於新城不利(新城在/馬邑南)復命行軍總管張
瑾屯石嶺李髙遷趨大谷以禦之(大谷當作太谷舊曰/陽邑隋開皇十八年)
(更名太谷屬并州宋白曰并州太谷縣本漢陽邑縣今/縣東十五里陽邑故城是也後魏大武景明二年復置)
(陽邑縣隋開皇十八年改陽邑為太谷/因縣西太谷為名復扶又翻趨七喻翻)丁巳命秦王出
屯蒲州以備突厥(定考異曰舊本紀八月六日突厥寇/  州命皇太子往幽州秦王往并州)
(以備突厥唐厯亦同今據實録七月秦王出/蒲州八月無太子往幽州秦王往并州事)　八月壬
戌突厥踰石嶺寇并州癸亥寇靈州丁卯寇潞沁韓三
州(沁原漢榖逺縣地後魏改名隋恭帝義寧元年置義/寧郡武徳元年置沁州又以潞州之襄垣黎城涉銅)
(鞮鄉等縣置韓/州沁七鴆翻)　左武候大將軍安修仁擊睦伽陀於
且渠川破之(且子余翻且渠川沮渠氏之墟也/沮渠䝉遜據涼州川以是得名)　詔安
州大都督李靖出潞州道行軍總管任瓌屯太行以禦
突厥(行户剛翻/厥九勿翻)頡利可汗將兵十餘萬大掠朔州(頡奚/結翻)
(可從刋入聲汗/音寒將即亮翻)壬申并州道行軍總管張瑾與突厥戰
於太谷全軍皆没瑾脱身奔李靖行軍長史温彦博為
虜所執(長知/兩翻)虜以彦博職在機近(中書侍郎/機近之官)問以國家
兵糧虛實彦博不對虜遷之隂山庚辰突厥寇靈武(考/)
(異曰實録統紀並云寇廣武按北邉地名無廣武下云/靈州都督敗之蓋靈武字誤耳  今按舊唐志代州鴈)
(門漢廣武縣或者寇廣武即大谷乗勝之/兵歟史臣以漢古縣名稱鴈門為廣武耳)甲申靈州都
督任城王道宗擊破之(道宗所破者癸亥寇靈/州之兵詳見通鑑舉要)丙戌突
厥寇綏州丁亥頡利可汗遣使請和而退(使疏/吏翻)　九月
癸巳突厥没賀咄設陷并州一縣丙申代州都督藺謩
擊破之　癸卯初令太府檢校諸州權量(檢校其輕重/小大也唐制)
(凡度以北方秬黍中者一黍之廣為分十分為寸十寸/為尺一尺二寸為大尺十尺為丈凡量以秬黍中者容)
(一千二百黍為籥二籥為合十合為升十升為斗三斗/為大斗十斗為斛凡權衡以秬黍中者百黍之重為銖)
(二十四銖為兩三兩為大兩十六兩為斤其量制公私/又不用籥合内之分則有抄撮之細程大昌曰杜佑通)
(典叙六朝賦税而論其總曰其度量三升當今一升秤/則三兩當今一兩尺則尺二寸當今一尺註云當今謂)
(即時即時者/當佑之時也)　丙午右領軍將軍王君廓破突厥於幽
州俘斬二千餘人　突厥寇藺州(藺州當置於漢西河/郡藺縣界而新舊志)
(並不/載)冬十月壬申吐谷渾寇疊州遣扶州刺史蔣善合
救之(吐從暾入/聲谷音浴)　戊寅突厥寇鄯州遣霍公柴紹救之
(厥九勿翻突厥既能寇鄯州則上之/藺州為蘭州未可知也鄯時戰翻)　十一月辛卯朔
上幸宜州　權檢校侍中裴矩罷判黄門侍郎　戊戌
突厥寇彭州(武徳元年以寧州/彭原縣置彭州)　庚子以天策司馬宇
文士及權檢校侍中　辛丑徙蜀王元軌為吳王漢王
元慶為陳王　癸卯加秦王世民中書令齊王元吉侍
中　丙午吐谷渾寇岷州　戊申眉州山獠反(眉州通/義郡本)
(漢犍為郡南安縣地西魏置眉/州因峨眉山而名獠魯皓翻)　十二月辛酉上還至
京師　庚辰上校獵於鳴犢泉辛巳還宫　以襄邑王
神符檢校揚州大都督始自丹陽徙州府及居民於江
北(由此廣陵専/揚州之名)
九年春正月己亥詔太常少卿祖孝孫等更定雅樂(少/詩)
(照翻更/工衡翻)　甲寅以左僕射裴寂為司空日遣員外郎一
人更直其第　二月庚申以齊王元吉為司徒　丙子
初令州縣祀社稷又令士民里閈相從立社(閈侯旰翻/閭也里門)
(謂之/閈)各申祈報(春夏祈而/秋冬報)用洽鄉黨之歡戊寅上祀社
稷　丁亥突厥寇原州遣折威將軍楊毛擊之(折威將/軍十二)
(軍將軍之一也寧/州道為折威軍)　三月庚寅上幸昆明池壬辰還宫
　癸巳吐谷渾党項寇岷州　戊戌益州道行臺尚書
郭行方擊眉州叛獠破之(獠魯/皓翻)　壬寅梁師都寇邊陷
靜難鎮(難乃/旦翻)　丙午上幸周氏陂　辛亥突厥寇靈州
(厥九/勿翻)　乙卯車駕還宫　癸丑南海公歐陽𦙍奉使在
突厥帥其徒五十人謀掩襲可汗牙帳(使疏吏翻帥讀/曰率可從刋入)
(聲汗音寒五考異曰實紀云五千人按/奉使安得  千人蓋十字誤作千字耳)事泄突厥囚之
　丁巳突厥寇涼州都督長樂王幼良擊走之(樂音/洛)
戊午郭行方擊叛獠於洪雅二州大破之(厯考新舊志/劒南有雅州)
(無洪州或曰即睂州洪雅縣二州二字衍隋開皇十三/年以西魏嘉州洪雅鎮置縣宋白曰因洪雅川為名)
俘男女五千口　夏四月丁卯突厥寇朔州庚午寇原
州癸酉寇涇州　戊寅安州大都督李靖與突厥頡利
可汗戰於靈州之硤石自旦至申突厥乃退　太史令
傅奕上疏(唐太史令從五品下掌觀察天文稽定厯數/凡日月星辰之變風雲氣色之異上時掌翻)
請除佛法曰佛在西域言妖路逺(妖於/驕翻)漢譯胡書恣其
假託使不忠不孝削髮而揖君親遊手遊食易服以逃
租賦偽啓三塗謬張六道(釋氏以地獄餓鬼畜生為三/塗言人之為惡者必墮此也)
(又添阿修羅天/神地祇為六道)恐愒愚夫(愒今人讀如/喝呼葛翻)詐欺庸品乃追
懴既往之罪(懴楚鑒翻釋氏以/自陳悔過為懴)虛規將來之福布施萬
錢希萬倍之報(施式/䜴翻)持齋一日冀百日之糧遂使愚迷
妄求功徳不憚科禁輕犯憲章有造為惡逆身墜刑網
方乃獄中禮佛規免其罪且生死夀夭(夭於/矯翻)由於自然
刑徳威福闗之人主貧富貴賤功業所招而愚僧矯詐
皆云由佛竊人主之權擅造化之力其為害政良可悲
矣降自羲農至於有漢皆無佛法君明臣忠祚長年久
漢明帝始立胡神西域桑門自傳其法(事見四十五巻/漢明帝永明八)
(年/)西晉以上國有嚴科不許中國之人輒行髠髮之事
洎于苻石羌胡亂華主庸臣佞政虐祚短梁武齊襄足
為明鏡(謂梁武帝餓死臺城齊/文襄為膳奴所弑也)今天下僧尼數盈十萬
翦刻繒綵裝束泥人競為厭魅(尼女夷翻繒慈陵翻/厭於琰翻魅音媚)迷
惑萬姓請令匹配即成十萬餘户産育男女十年長養
一紀教訓可以足兵(長知/兩翻)四海免蠶食之殃百姓知威
福所在則妖惑之風自革淳朴之化還興(妖於/驕翻)竊見齊
朝章仇子佗表言僧尼徒衆糜損國家寺塔奢侈虛費
金帛(沙門或曰桑門亦聲相近總謂之僧皆胡言也僧/譯為和命衆桑門為息心比丘為乞俗人之信憑)
(道法者男曰優婆塞女曰優婆夷其為沙門者初修十/誡曰沙彌而終於二百五十則具足成大僧佛弟子收)
(奉舍利建宫宇謂為塔亦胡/言猶宗廟也故世稱塔廟)為諸僧附㑹宰相對朝讒
毁(言對朝廷而肆讒毁也/朝直遙翻佗徒何翻)諸尼依託妃主潛行謗讟子
佗竟被囚縶刑於都市(被皮/義翻)周武平齊制封其墓臣雖
不敏竊慕其蹤上詔百官議其事唯太僕卿張道源稱
奕言合理(古有太僕正漢九卿有太僕梁十二卿有太/僕卿唐太僕卿掌邦國廏牧車輿之政令)
蕭瑀曰佛聖人也而奕非之非聖人者無法(引孝經之/言瑀音禹)
當治其罪(治直/之翻)奕曰人之大倫莫如君父佛以世嫡而
叛其父以匹夫而抗天子(釋典謂佛以王太子出家故/言以世嫡叛其父釋氏之法)
(不拜君親故言/以匹夫抗天子)蕭瑀不生於空桑(昔有莘氏女採桑於/伊川得嬰兒於空桑)
(中言其母孕於伊水之濵夢神告之曰臼水出而東走/母明而視之臼水出焉告其隣居而走顧望其邑咸為)
(水矣其母化為空桑子在其中莘女取/而獻之長有賢徳教以為尹是為伊尹)乃遵無父之教
非孝者無親瑀之謂矣(亦以孝經之/言難瑀也)瑀不能對但合手
曰地獄之設正為是人(釋氏之説謂為善者則升天/堂為惡者墮地獄為于偽翻)上
亦惡沙門道士茍避征徭不守戒律皆如奕言又寺觀
隣接㕓邸溷雜屠沽(惡烏路翻觀/古玩翻下同)辛巳下詔命有司沙
汰天下僧尼道士女冠其精勤練行者遷居大寺觀給
其衣食毋令闕乏(行下孟翻/觀古喚翻)庸猥麤穢者悉令罷道勒
還鄉里京師留寺三所觀二所諸州各留一所餘皆罷
之傅奕性謹宻既職在占候杜絶交遊所奏災異悉焚
其藁人無知者　癸未突厥寇西㑹州(武徳二年以平/凉郡之㑹寧鎮)
(置西㑹州/厥九勿翻)　五月戊子䖍州胡成郎等殺長史叛歸梁
師都(䖍州當作慶/州長知兩翻)都督劉旻追斬之　壬辰党項寇廓
州(廓州澆河郡古邯/川之地党底朗翻)　戊戌突厥寇秦州　壬寅越州
人盧南反殺刺史甯道明(此嶺南之越/州後改亷州)　丙午吐谷渾
党項寇河州(吐從瞰入/聲谷音浴)　突厥寇蘭州(蘭州金城郡漢/金城郡之枝陽)
(縣地以臯/蘭山名州)　丙辰遣平道將軍柴紹將兵擊胡(岐州道/為平道)
(軍柴紹為將軍/紹將即亮翻)　六月丁巳太白經天(漢天文志曰太/白經天天下革)
(民更王永康註云謂出東入西出西入東也太白隂星/出東當㐲東出西當伏西過午則經天晉灼云日陽也)
(日出則星亡晝見午上為經天劉向五紀論曰太白少/隂弱不得専行故以己未為界不得經天而行經天則)
(晝見其占為兵喪為不臣/為更王彊國弱小國彊)秦王世民既與太子建成齊
王元吉有隙以洛陽形勝之地恐一朝有變欲出保之
乃以行臺工部尚書温大雅鎮洛陽遣秦府車騎將軍
滎陽張亮將左右王保等千餘人之洛陽(騎竒寄翻亮/將即亮翻之)
(往/也)隂結納山東豪傑以俟變多出金帛恣其所用元吉
告亮謀不軌下吏考驗(下遐/嫁翻)亮終無言乃釋之使還洛
陽建成夜召世民飲酒而酖之世民暴心痛吐血數升
(吐土/故翻)淮安王神通扶之還西宫(西宫蓋即𢎞義宫新書/曰秦王居西宫之承乾)
(殿/)上幸西宫問世民疾敕建成曰秦王素不能飲自今
無得復夜飲(復扶又翻下可復/不復事復能復同)因謂世民曰首建大謀
削平海内皆汝之功吾欲立汝為嗣汝固辭(事見前嗣/祥吏翻)
且建成年長為嗣日久吾不忍奪也觀汝兄弟似不相
容同處京邑必有紛競(長知兩翻/處昌吕翻)當遣汝還行臺居洛
陽自陜以東皆主之(秦王時領陜東道/大行臺陜失冉翻)仍命汝建天子
旌旗如漢梁孝王故事(梁孝王事見/漢景帝紀)世民涕泣辭以不
欲逺離膝下(離力/智翻)上曰天下一家東西兩都道路甚邇
(舊書地理志東都在西/都之東八百五十里)吾思汝即往毋煩悲也將行建
成元吉相與謀曰秦王若至洛陽有土地甲兵不可復
制(復扶/又翻)不如留之長安則一匹夫耳取之易矣乃宻令
數人上封事言秦王左右聞往洛陽無不喜躍觀其志
趣恐不復來又遣近幸之臣以利害説上(易以豉翻上/時掌翻説輸)
(芮/翻)上意遂移事復中止建成元吉與後宫日夜譖訴世
民於上(後宫即尹徳/妃張偼妤等)上信之將罪世民陳叔達諫曰秦
王有大功於天下不可黜也且性剛烈若加挫抑恐不
勝憂憤或有不測之疾(勝音/升)陛下悔之何及上乃止元
吉宻請殺秦王上曰彼有定天下之功罪狀未著何以
為辭元吉曰秦王初平東都顧望不還散錢帛以樹私
恩又違敕命非反而何但應速殺何患無辭上不應秦
府僚屬皆憂懼不知所出行臺考功郎中房𤣥齡謂比
部郎中長孫無忌曰(唐制考功郎中屬吏部掌文武官/吏之考課考課之法有四善二十)
(七最比部屬刑部掌勾諸司百僚俸料公廨贓贖調斂/徒役課程逋懸數物周知内外之經費而總勾之比音)
(毗/)今嫌隙已成一旦禍機竊發豈惟府朝塗地(府朝猶/言府廷)
(也漢時郡僚謂本郡為/郡朝亦此類朝直遙翻)乃實社稷之憂莫若勸王行周
公之事以安家國(謂周公誅/管蔡也)存亡之機間不容髮正在
今日無忌曰吾懷此久矣不敢發口今吾子所言正合
吾心謹當白之乃入言世民世民召𤣥齡謀之𤣥齡曰
大王功蓋天地當承大業今日憂危乃天贊也願大王
勿疑乃與府屬杜如晦共勸世民誅建成元吉建成元
吉以秦府多驍將欲誘之使為己用(驍堅堯翻將即/亮翻誘音酉)宻
以金銀器一車贈左二副䕶軍尉遲敬徳(時秦齊府各/置右左六府)
(䕶軍尉/紆勿翻)并以書招之曰願迃長者之眷以敦布衣之交
(長知/兩翻)敬徳辭曰敬徳蓬户甕牖之人遭隋末亂離久淪
逆地罪不容誅秦王賜以更生之恩(事見一百八/十八巻三年)今又
策名藩邸(左傳狐突曰策名委質貳乃辟/也杜預註云名書於所臣之策)唯當殺身以
為報於殿下無功不敢謬當重賜若私交殿下乃是貳
心狥利忘忠殿下亦何所用建成怒遂與之絶敬徳以
告世民世民曰公心如山嶽雖積金至斗(斗謂北斗唐/人詩曰身後)
(堆金柱北斗蓋/時人常語也)知公不移相遺但受何所嫌也(遺唯/季翻)且
得以知其隂計豈非良策不然禍將及公既而元吉使
壯士夜刺敬徳敬徳知之洞開重門(刺七亦翻/重直龍翻)安卧不
動刺客屢至其庭終不敢入(畏其/勇也)元吉乃譖敬徳於上
下詔獄訊治(下遐嫁翻/治直之翻)將殺之世民固請得免又譖左
一馬軍總管程知節出為康州刺史(武徳元年以成州/同谷縣置西康州)
知節謂世民曰大王股肱羽翼盡矣身何能久知節以
死不去願早决計又以金帛誘右二䕶軍段志𤣥志𤣥
不從(誘音/酉)建成謂元吉曰秦府智畧之士可憚者獨房
𤣥齡杜如晦耳皆譖之於上而逐之世民腹心唯長孫
無忌尚在府中與其舅雍州治中髙士亷右候車騎將
軍三水侯君集(長知兩翻右候車騎將軍以車騎將軍/屬右候衞也三水縣漢屬安定郡隋唐)
(屬邠州宋白曰三水縣以縣界存羅川/谷三泉並流為名雍于用翻騎竒寄翻)及尉遲敬徳等
(尉紆/勿翻)日夜勸世民誅建成元吉世民猶豫未决問於靈
州大都督李靖靖辭問於行軍總管李世勣世勣辭世
民由是重二人(靖考異曰統紀云秦王懼不知所為李/  李勣數言大王以功髙被疑靖等請)
(申犬馬之力劉餗小説太宗將誅蕭牆之惡以主社稷/謀於衞公靖靖辭謀於英公徐勣勣亦辭帝由是珍此)
(二人二説未知誰得其實然劉説近厚有益風化故從/之舊建成傳又云封徳彝宻勸太宗誅建成世民不從)
(徳彞更言於上曰秦王既有大功終不為太子之下若/不立之願早為之所又説建成作亂曰夫為四海者不)
(顧其親漢髙乞羮此之謂矣按許敬宗傳云敬宗父善/心及虞世南兄世基皆為宇文化及所殺封徳彞時為)
(内史舍人備見其事嘗謂人曰世基被誅世南匍匐而/請代善心之死敬宗舞蹈以求生人以為口實敬宗銜)
(之及為徳彝立傳盛加/其惡此亦近誣今不取)㑹突厥郁射設將數萬騎屯河
南入塞圍烏城(烏城蓋在鹽州五原縣烏鹽池或曰在/朔方烏水上杜佑曰武威郡南二里在)
(烏城守捉將即亮翻/騎竒寄翻厥九勿翻)建成薦元吉代世民督諸軍北征
上從之命元吉督右武衞大將軍李藝天紀將軍張瑾
等救烏城(闗内十二軍涇州道曰/天紀軍置將軍一人)元吉請尉遲敬徳程
知節段志𤣥及秦府右三統軍秦叔寶等與之偕行簡
閲秦王帳下精鋭之士以益元吉軍率更丞王晊宻告
世民曰(唐志太子率更寺令一人從四品上丞二人從/七品上掌宗族次序禮樂刑罰及漏刻之政令)
(更工衡翻/晊之日翻)太子語齊王今汝得秦王驍將精兵擁數萬
之衆吾與秦王餞汝於昆明池使壯士拉殺之於幕下
奏云暴卒主上宜無不信(語牛倨翻拉盧合翻驍堅堯/翻將即亮翻  考異曰舊傳)
(以為建成實有此言而晊告之按建成前酖秦王髙祖/已知之今若明使壯士拉殺而欺云暴卒髙祖豈有肯)
(信之理此説殆同兒戲今但云晊告建成等/則事之虛實皆未可知所謂疑以傳疑也)吾當使人
進説令授吾國事敬徳等既入汝手宜悉坑之孰敢不
服世民以晊言告長孫無忌等無忌等勸世民先事圖
之(先悉/薦翻)世民歎曰骨肉相殘古今大惡吾誠知禍在朝
夕欲俟其發然後以義討之不亦可乎敬徳曰人情誰
不愛其死今衆人以死奉王乃天授也禍機垂發而王
猶晏然不以為憂大王縱自輕如宗廟社稷何大王不
用敬徳之言敬徳將竄身草澤不能留居大王左右交
手受戮也無忌曰不從敬徳之言事今敗矣敬徳等必
不為王有無忌亦當相隨而去不能復事大王矣(敬徳/無忌)
(詭言逃去以激世民使/之速發復扶又翻下同)世民曰吾所言亦未可全棄公
更圖之敬徳曰王今處事有疑非智也臨難不决非勇
也(處昌/吕翻)且大王素所畜養勇士八百餘人(畜吁/玉翻)在外者
今已入宫擐甲執兵(擐音/宦)事勢已成大王安得已乎世
民訪之府僚皆曰齊王凶戾終不肯事其兄比聞䕶軍
薛實嘗謂齊王曰(比毗至翻此/齊府䕶軍也)大王之名合之成唐字
大王終主唐祀(合音/閤)齊王喜曰但除秦王取東宫如反
掌耳彼與太子謀亂未成已有取太子之心亂心無厭
(厭於/鹽翻)何所不為若使二人得志恐天下非復唐有(復音/扶又)
(翻下聴復同/又並音如字)以大王之賢取二人如拾地芥耳奈何徇
匹夫之節忘社稷之計乎世民猶未决衆曰大王以舜
為何如人曰聖人也衆曰使舜浚井不出則為井中之
泥塗廪不下則為廪上之灰安能澤被天下法施後世
乎是以小杖則受大杖則走蓋所存者大故也(瞽䏂使/舜浚井)
(既入從而揜之舜穿井為匿空旁出使塗廩捐堦瞽䏂/焚廩舜以兩笠自扞而下家語孔子曰舜事瞽䏂小杖)
(則受大杖則/走被皮義翻)世民命卜之幕僚張公謹自外來取龜投
地(説苑曰靈龜五色似玉似金背隂向/陽上髙象天下平法地易號為龜)曰卜以决疑今
事在不疑尚何卜乎卜而不吉庸得已乎於是定計(考/)
(異曰唐厯云布卦未畢張公謹適自外至諌曰夫事不/可疑而疑者其禍立至今假使卜之不吉其可已乎遂)
(折蓍秦王曰善/今從舊唐書)世民令無忌宻召房𤣥齡等曰敕㫖不
聴復事王今若私謁必坐死不敢奉教(房𤣥齡之言亦/以激發世民)
世民怒謂敬徳曰𤣥齡如晦豈叛我邪(邪音/耶)取所佩刀
授敬徳曰公往觀之若無來心可斷其首以來(斷丁/管翻)敬
徳往與無忌共諭之曰王已决計公宜速入共謀之吾
屬四人不可羣行道中乃令𤣥齡如晦著道士服(著陟/畧同)
與無忌俱入敬徳自它道亦至己未太白復經天傅奕
宻奏太白見秦分(見賢遍翻/分扶問翻)秦王當有天下上以其狀
授世民於是世民宻奏建成元吉淫亂後宫且曰臣於
兄弟無絲毫負今欲殺臣似為世充建徳報讐臣今枉
死永違君親魂歸地下實恥見諸賊上省之愕然(為于/偽翻)
(省悉/景翻)報曰明當鞫問汝宜早參(明謂明日也/參謂朝參)庚申世民
帥長孫無忌等入伏兵於𤣥武門(𤣥武門宫城北門帥/讀曰率長知兩翻)
張婕妤竊知世民表意馳語建成(婕妤音接予/語牛倨翻)建成召
元吉謀之元吉曰宜勒宫府兵託疾不朝以觀形勢(朝/直)
(遙/翻)建成曰兵備已嚴當與弟入參自問消息乃俱入趣
𤣥武門(趣七/喻翻)上時已召裴寂蕭瑀陳叔達等欲按其事
(瑀音/禹)建成元吉至臨湖殿覺變即跋馬東歸宫府(跋蒲/掇翻)
(跋馬者揺竦馬銜偏促一轡又/以兩足揺鼓馬腹使之迴走)世民從而呼之元吉張
弓射世民再三不彀(控弦不開所以不至於彀蓋/倉皇失措也射而亦翻下同)世民
射建成殺之尉遲敬徳將七十騎繼至(將即亮翻騎/竒寄翻下同)左
右射元吉墜馬世民馬逸入林下為木枝所絓(絓胡/卦翻)墜
不能起元吉遽至奪弓將扼之敬徳躍馬叱之元吉步
欲趣武徳殿敬徳追射殺之翊衞車騎將軍馮翊馮立
(太子左右衞率府所領/亦有親勲翊三衞府)聞建成死歎曰豈有生受其恩
而死逃其難乎(難乃/旦翻)乃與副䕶軍薛萬徹屈咥直府左
車騎萬年謝叔方(屈咥直即驅咥直也屬帳内府咥徒/結翻又丑栗翻萬年赤縣本隋大興)
(縣武徳元/年更名)帥東宫齊府精兵二千馳趣𤣥武門(帥讀曰/率趣七)
(喻/翻)張公謹多力獨閉闗以拒之不得入雲麾將軍敬君
𢎞掌宿衞屯兵𤣥武門(雲麾將軍梁百二十五號將軍/之一也唐為武散階從三品上)
挺身出戰所親止之曰事未可知且徐觀變俟兵集成
列而戰未晚也君𢎞不從與中郎將吕世衡大呼而進
皆死之(唐諸衞中郎將皆正/四品下呼火故翻)君𢎞顯雋之曽孫也(敬顯/雋仕)
(北齊官至尚/書右僕射)守門兵與萬徹等力戰良久萬徹鼓譟欲
攻秦府將士大懼(將即/亮翻)尉遲敬徳持建成元吉首示之
(尉紆/勿翻)宫府兵遂潰萬徹與數十騎亡入終南山馮立既
殺敬君𢎞謂其徒曰亦足以少報太子矣(少詩/沼翻)遂解兵
逃於野上方泛舟海池(閣本太極宫圖太極宫中凡有/三海池東海池在𤣥武門内之)
(東近凝雲閣北海池在𤣥武門内/之西又南有南海池近咸池殿)世民使尉遲敬徳入
宿衞敬徳擐甲持矛直至上所上大驚問曰今日亂者
誰邪(邪音/耶)卿來此何為對曰秦王以太子齊王作亂舉
兵誅之恐驚動陛下遣臣宿衞上謂裴寂等曰不圖今
日乃見此事當如之何蕭瑀陳叔達曰建成元吉本不
預義謀又無功於天下疾秦王功髙望重共為姦謀今
秦王已討而誅之秦王功蓋宇宙率土歸心陛下若處
以元良(太子謂之元良瑀音禹處/昌吕翻下處分處决同)委之國事無復事矣
(復扶/又翻)上曰善此吾之夙心也時宿衞及秦府兵與二宫
左右戰猶未已敬徳請降手敕令諸軍並受秦王處分
(分扶/問翻)上從之天策府司馬宇文士及自東上閤門出宣
敕(閣本太極宫圖太極殿/有東上閤門西上閤門)衆然後定上又使黄門侍郎
裴矩至東宫曉諭諸將卒皆罷散(將即亮/翻下同)上乃召世民
撫之曰近日以來㡬有投杼之惑(投杼事見三巻周赧/王七年幾居希翻)
世民跪而吮上乳號慟久之(吮徂兖翻/號户髙翻)建成子安陸王
承道河東王承徳武安王承訓汝南王承明鉅鹿王承
義元吉子梁郡王承業漁陽王承鸞普安王承奬江夏
王承裕義陽王承度皆坐誅仍絶屬籍初建成許元吉
以正位之後立為太弟故元吉為之盡死(為于/偽翻)諸將欲
盡誅建成元吉左右百餘人籍没其家尉遲敬徳固爭
曰罪在二凶既伏其誅若及支黨非所以求安也乃止
是日下詔赦天下凶逆之罪止於建成元吉自餘黨與
一無所問其僧尼道士女冠並宜依舊(是年四月命有/司沙汰僧尼道)
(士女/冠)國家庶事皆取秦王處分(處昌/吕翻)辛酉馮立謝叔方
皆自出薛萬徹亡匿世民屢使諭之乃出世民曰此皆
忠於所事義士也釋之癸亥立世民為皇太子又詔自
今軍國庶事無大小悉委太子處决然後聞奏
　臣光曰立嫡以長(長知/兩翻)禮之正也然髙祖所以有天
　下皆太宗之功隠太子以庸劣居其右地嫌勢逼必
　不相容曏使髙祖有文王之明隠太子有泰伯之賢
　太宗有子臧之節(文王舍伯邑考而立武王泰伯讓/國於弟王季厯子臧辭曹國而不)
　(受/)則亂何自而生矣既不能然太宗始欲俟其先發
　然後應之如此則事非獲已猶為愈也既而為羣下
　所迫遂至蹀血禁門(如淳曰殺人流血滂沱為蹀血/師古曰蹀謂履涉之也蹀徒頰)
　(翻/)推刃同氣(推吐/雷翻)貽譏千古惜哉夫創業垂統之君
　子孫之所儀刑也(夫音/扶)彼中明肅代之傳繼得非有
　所指擬以為口實乎(明皇不稱廟號而稱帝號者温/公避本朝諱耳中宗肅宗之季)
　(𤣥宗代宗並以兵清/内難而後繼大統)
戊辰以宇文士及為太子詹事長孫無忌杜如晦為左
庶子髙士亷房𤣥齡為右庶子尉遲敬徳為左衞率程
知節為右衞率虞世南為中舍人禇亮為舍人(尉紆勿/翻率所)
(律翻東宫門下坊左庶子二人正四品上掌侍從贊相/駮正啟奏皇太子出則版奏外辨中嚴入則解嚴凡令)
(書下則畫諾覆審留所畫以為案更寫印署注令諾送/詹事府典書坊右庶子二人正四品下中舍人正五品)
(上舍人正六品上舍人掌行令書令㫖及表啟之事太/子通表如人臣之禮宫臣上太子大事以牋小事以啟)
(其封題皆曰上右春坊通事舍人開封以進其事可施/行者皆下於坊舍人開庶子參詳之然後進不可者則)
(否蓋門下坊猶上臺之門下省典書坊猶上臺之中書/省唐初仍隋制也龍朔改門下坊為左春坊典書坊為)
(右春/坊)姚思亷為洗馬(洗悉薦/翻下同)悉以齊王國司金帛什器
賜敬徳(唐制親王國有國司置國尉/國丞掌判國司勾稽監印事)初洗馬魏徴常勸
太子建成早除秦王及建成敗世民召徴謂曰汝何為
離間我兄弟衆為之危懼(問古莧翻/為於偽翻)徴舉止自若對曰
先太子早從徴言必無今日之禍世民素重其才改容
禮之引為詹事主簿(詹事主簿從七品上/掌印檢勾稽府事)亦召王珪韋
挺於巂州(去年六月王珪等/流巂州巂音髓)皆以為諫議大夫世民命
縱禁苑鷹犬罷四方貢獻聴百官各陳治道(治直/吏翻)政令
簡肅中外大悦以屈突通為陜東道行臺左僕射鎮洛
陽(陜失/冉翻)益州行臺僕射竇軌與行臺尚書韋雲起郭行
方不協雲起弟慶儉及宗族多事太子建成建成死軌
誣雲起與建成同反收斬之行方懼逃奔京師軌追之
不及　吐谷渾寇岷州(吐從暾入/聲谷音浴)　突厥寇隴州辛未
寇渭州遣右衞大將軍柴紹擊之(厥九勿翻左右衞大/將軍掌統領宫庭警)
(衞之/法)　廢益州大行臺置大都督府　壬申上以手詔
賜裴寂等曰朕當加尊號為太上皇　辛巳幽州大都
督廬州王瑗反(瑗于/眷翻)右領軍將軍王君廓殺之傳首初
上以瑗懦怯非將帥才(懦乃卧翻乂奴亂翻/將即亮翻帥所類翻)使君廓佐
之君廓故羣盜勇悍險詐(悍户/旰翻)瑗推心倚仗之許為婚
姻太子建成謀害秦王宻與瑗相結建成死詔遣通事
舍人崔敦禮馳驛召瑗(通事舍人秦謁者之官也晉置/舍人通事各一人𨽻中書東晉)
(曰通事舍人唐從六品上掌朝見引納及辭謝者於殿/庭凡近臣入侍文武就列引以進退凡四方通表蠻夷)
(納貢皆受/而進之)瑗心不自安謀於君廓君廓欲取瑗以為功
乃説曰(説輸芮翻/下涉説同)大王若入必無全理今擁兵數萬奈
何受單使之召自投罔罟乎(使疏吏/翻下同)因相與泣瑗曰我
今以命託公舉事决矣乃劫敦禮問以京師機事敦禮
不屈瑗囚之發驛徴兵且召燕州刺史王詵赴薊與之
計事(隋于營州之境汝羅故城置遼西郡武徳元年曰/燕州六年自營州遷於幽州城中又於懷戎置北)
(燕州武徳六年李藝自幽州入朝王詵為長史實掌州/事幽州之人素信服之瑗欲反故召之與計事燕因肩)
(翻詵疎/臻翻)兵曹參軍王利涉説瑗曰王君廓反覆不可委
以機柄宜早除去以王詵代之(去羌/吕翻)瑗不能决君廓知
之往見詵詵方沐握髮而出君廓手斬之持其首告衆
曰李瑗與王詵同反囚執敕使擅自徴兵今詵已誅獨
有李瑗無能為也汝寧隨瑗族滅乎欲從我以取富貴
乎衆皆曰願從公討賊君廓乃帥其麾下千餘人踰西
城而入瑗不之覺君廓入獄出敦禮瑗始知之遽帥左
右數百人被甲而出(帥讀曰率/被皮義翻)遇君廓於門外君廓謂
瑗衆曰李瑗為逆汝何為隨之入湯火乎衆皆弃兵而
潰唯瑗獨存罵君廓曰小人賣我行自及矣遂執瑗縊
之(縊於賜翻/又於計翻)壬午以王君廓為左領軍大將軍兼幽州
都督以瑗家口賜之敦禮仲方之孫也(崔仲方仕周獻/平齊之策及隋)
(獻平陳之策/孝芬之孫也)　乙酉罷天策府(置天策府見一百/八十九巻四年)　秋
七月己丑柴紹破突厥於秦州斬特勒一人士卒首千
餘級(厥九/勿翻)　以秦府䕶軍秦叔寶為左衞大將軍又以
程知節為右武衞大將軍尉遲敬徳為右武候大將軍
(尉紆勿翻在考異曰唐厯三/人除官皆  癸巳今從實録)　壬辰以髙士亷為侍中
房𤣥齡為中書令蕭瑀為左僕射長孫無忌為吏部尚
書杜如晦為兵部尚書癸巳以宇文士及為中書令封
徳彝為右僕射又以前天策府兵曹參軍杜淹為御史
大夫中書舍人顔師古劉林甫為中書侍郎左衞副率
侯君集為左衞將軍左虞候段志𤣥為驍衞將軍副䕶
軍薛萬徹為右領軍將軍右内副率張公謹為右武候
將軍(左虞候即東宫左虞候率也按唐書驍衞之上當/有左字隋文帝置左右内率領東宫千牛備身侍)
(奉之事副率為之貳瑀音禹長/知兩翻率所律翻驍堅堯翻)右監門率長孫安業為
右監門將軍(漢魏置城門校尉唐置左右監門衞大將/軍將軍掌宫禁門籍之法凡京司應入宫)
(殿門皆有籍左將軍判入/右將軍判出監古銜翻)右内副率李客師為領左右
軍將軍(領字當在左右之下左右二字亦當去其一但/未知當去何字耳唐志隋置左右領軍府大業)
(三年改左右屯衞唐因屯衞名改為左右威衞又採前/代領軍名别置左右領軍衞職掌如左右衞又按新志)
(武徳五年改左右備身府為左右府或者李客師為領/左右將軍左右之下亦當去軍字顯慶五年改左右府)
(為千/牛府)安業無忌之兄客師靖之弟也　太子建成齊王
元吉之黨散亡在民間雖更赦令(更工/衡翻)猶不自安徼幸
者爭告捕以邀賞(徼堅/堯翻)諫議大夫王珪以啟太子丙子
太子下令六月四日已前事連東宫及齊王十七日前
連李瑗者並不得相告言違者反坐(瑗于眷翻反坐者/反以所告罪人之)
(罪坐之下考異曰太宗實録六月丙申唐厯脱七月而/在壬辰  按六月無丙申丙申七月十日也今從唐厯)
丁酉遣諫議大夫魏徴宣慰山東聴以便宜從事徴至
磁州(武徳元年以相州之滏陽臨水成安置磁州以其/地産磁石名州舊志磁州在京師東北一千四百)
(八十五里/磁疾之翻)遇州縣錮送前太子千牛李志安齊王䕶軍
李思行詣京師(械鎖而送之/謂之錮送)徴曰吾受命之日前宫齊
府左右皆赦不問今復送思行等(復扶/又翻)則誰不自疑雖
遣使者人誰信之(使疏/吏翻)吾不可以顧身嫌不為國慮且
既䝉國士之遇敢不以國士報之乎遂皆解縱之太子
聞之甚喜右衞率府鎧曹參軍唐臨出為萬泉丞(東宫/十率)
(府皆有倉兵鎧三曹參軍從八品武徳元年分蒲州之/稷山安邑龍門猗氏汾隂置萬泉縣屬泰州後屬絳州)
(鎧可亥翻/率所律翻)縣有繫囚十許人㑹春雨臨縱之使歸耕種
皆如期而返臨令則之弟子也(唐令則事隋太/子勇勇廢被誅)　八月
丙辰突厥遣使請和(厥九勿翻使/疏吏翻下同)　壬戌吐谷渾遣使
請和(吐從暾入/聲谷音浴)　癸亥制傳位於太子太子固辭不許
甲子太宗即皇帝位於東宫顯徳殿赦天下闗内及蒲
芮虞泰陜鼎六州免二年租調自餘給復一年(陜失冉/翻調徒)
(弔翻復/方目翻)　詔以宫女衆多幽閟可愍(閟兵/媚翻)宜簡出之各
歸親戚任其適人　初稽胡酋長劉仚成帥衆降梁師
都(事見一百八十九巻四年酋慈由翻長知/兩翻仚許延翻帥讀曰率降户江翻下同)師都信讒
殺之由是所部猜懼多來降者(降户/江翻)師都浸衰弱乃朝
於突厥為之畫策(朝直遙翻/為於偽翻)勸令入寇於是頡利突利
二可汗合兵十餘萬寇涇州(頡奚結翻可從/刋入聲汗音寒)進至武功
京師戒嚴　丙子立妃長孫氏為皇后(長知/兩翻)后少好讀
書造次必循禮法(少詩沼翻好呼/到翻造七到翻)上為秦王與太子建
成齊王元吉有隙后奉事髙祖承順妃嬪(嬪毗/賔翻)彌縫其
闕甚有内助及正位中宫務存節儉服御取給而已上
深重之嘗與之議賞罰后辭曰牝雞之晨唯家之索(書/牧)
(誓引古人之言/索蘇各翻盡也)妾婦人安敢豫聞政事固問之終不對
　己卯突厥進寇髙陵(厥九勿翻髙陵縣漢屬馮翊唐/屬京兆在長安東北七十里)
辛巳涇州道行軍總管尉遲敬徳與突厥戰於涇陽(涇/陽)
(縣屬京兆在長安北七十里杜佑曰京兆涇陽縣乃秦/封涇陽君之地後漢及晉池陽之地漢涇陽縣在今平)
(凉郡界涇陽故/城是尉紆勿翻)大破之獲其俟斤阿史徳烏没啜(突厥/官二)
(十八等俟斤在吐屯之下阿/史徳别是一姓俟渠機翻)斬首千餘級癸未頡利可
汗進至渭水便橋之北(自長安出咸陽/過渭水便橋)遣其腹心執失
思力入見以觀虚實(見賢/遍翻)思力盛稱頡利與突利二可
汗將兵百萬今至矣(頡奚結翻可從刋入/聲汗音寒將即亮翻)上讓之曰吾
與汝可汗面結和親贈遺金帛前後無算(言不可算計/其數也遺於)
(季/翻)汝可汗自負盟約引兵深入於我無愧汝雖戎狄亦
有人心何得全忘大恩自誇强盛我今先斬汝矣思力
懼而請命(請貸其/死命也)蕭瑀封徳彞請禮遣之上曰我今遣
還虜謂我畏之愈肆憑陵(瑀音禹還從宣/翻又音如字)乃囚思力於
門下省上自出𤣥武門與髙士亷房𤣥齡等六騎徑詣
渭水上(騎竒寄/翻下同)與頡利隔水而語責以負約突厥大驚
皆下馬羅拜(厥九/勿翻)俄而諸軍繼至旌甲蔽野頡利見執
失思力不返而上挺身輕出軍容甚盛有懼色上麾諸
軍使却而布陳(陳讀/曰陣)獨留與頡利語蕭瑀以上輕敵叩
馬固諫上曰吾籌之已熟非卿所知突厥所以敢傾國
而來直抵郊甸者以我國内有難(謂方有殺建成元/吉之難難乃旦翻)朕
新即位謂我不能抗禦故也我若示之以弱閉門拒守
虜必放兵大掠不可復制(復扶/又翻)故朕輕騎獨出示若輕
之又震曜軍容使之必戰出虜不意使之失圖虜入我
地既深必有懼心故與戰則克與和則固矣制服突厥
在此一舉卿第觀之是日頡利來請和詔許之上即日
還宫乙酉又幸城西斬白馬與頡利盟於便橋之上突
厥引兵退(頡奚結翻厥九勿翻橋考異曰劉餗小説武/徳末年突厥至渭水  控弦四十萬太宗初)
(親庶政驛召衞公問策時發諸州軍未到長安居人勝/兵不過數萬胡人精騎騰突挑戰日數合帝怒欲擊之)
(靖請傾府庫賂以求和潛軍邀其歸路帝從其言胡兵/遂退於是據險邀之虜弃老弱而遁獲馬數萬匹金帛)
(一無遺焉今據實録紀傳結盟/而退未嘗掩襲小説所載為誤)蕭瑀請於上曰突厥未
和之時諸將爭請戰陛下不許(瑀音禹厥九勿/翻將即亮翻)臣等亦
以為疑既而虜自退其策安在上曰吾觀突厥之衆雖
多而不整君臣之志唯賄是求當其請和之時可汗獨
在水西(謂渭水之西可從/刋入聲汗音寒)達官皆來謁我(突厥言達官/猶中國言顯)
(官/也)我若醉而縛之因襲擊其衆勢如拉朽(拉盧/合翻)又命長
孫無忌李靖伏兵於幽州以待之(幽州當作豳州自渭/北北歸歸路正經豳)
(州此史書傳寫誤耳開元十三年以豳/字類幽改曰邠州則當時亦病此矣)虜若奔歸伏兵
邀其前大軍躡其後覆之如反掌耳所以不戰者吾即
位日淺國家未安百姓未富且當靜以撫之一與虜戰
所損甚多虜結怨既深懼而修備則吾未可以得志矣
故巻甲韜戈啗以金帛(巻讀曰惓/啗徒濫翻)彼既得所欲理當自
退志意驕墯不復設備(復扶/又翻)然後養威伺舋一舉可滅
也(舋許/覲翻)將欲取之必固與之(老子曰將欲奪/之必固與之)此之謂矣
卿知之乎瑀再拜曰非所及也(言非己之智/慮所能及也)
　資治通鑑巻一百九十一
