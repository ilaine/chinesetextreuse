一百二十
　　宋　　宣　　城　　太　　守范　煜撰
　　唐　　章　　懐　　太　　子　　賢注
　烏桓鮮卑列傳第八十
　　烏桓
烏桓者本東胡也漢初匈奴冒頓滅其國餘類保烏桓
山因以為號焉俗善騎射弋獵禽獸為事隨水草放牧
居無常處以穹廬為舍東開向日食肉飲酪以毛毳為
衣(鄭𤣥注周禮曰毛/之縟細者為毳也)貴少而賤老其性悍塞(説文曰悍/勇也塞謂)
(不/通)怒則殺父兄而終不害其母以母有族類父兄無相
仇報故也有勇健能理決鬭訟者推為大人無世業相
繼邑落各有小帥數百千落自為一部大人有所召呼
則刻木為信雖無文字而部衆不敢違犯氏姓無常以
大人健者名字為姓大人以下各自畜牧營産不相徭
役其嫁娶則先略女通情(杜預注左傳曰/不以道取為略)或半嵗百日
然後送牛馬羊畜以為聘幣壻隨妻還家妻家無尊卑
旦旦拜之而不拜其父母為妻家僕役一二年間妻家
乃厚遣送女居處財物一皆為辦其俗妻後母報寡嫂
死則歸其故夫計謀從用婦人唯鬭戰之事乃自決之
父子男女相對踞蹲以髠頭為輕便婦人至嫁時乃養
髪分為髻著句決飾以金碧猶中國有簂歩揺(簂音吉/悔反字)
(或為幗婦人首飾也續漢輿服志曰公卿列侯夫/人紺繒幗釋名云皇后首飾上有垂珠歩則揺之)婦人
能刺韋作文繡織氀毼(廣雅曰氀毼罽也氀音/力于反毼音胡逹反)男子能
作弓矢鞍勒(勒馬/銜也)鍜金鐵為兵器其土地宜穄及東牆
東牆似蓬草實如穄子至十月而熟見鳥獸孕乳以别
四節俗貴兵死斂屍以棺有哭泣之哀至葬則歌舞相
送肥養一犬以彩繩纓牽并取死者所乘馬衣物皆燒
而送之言以屬累犬(屬累乃託付也屬音/之欲反累音力瑞反)使䕶死者神
靈歸赤山赤山在遼東西北數千里如中國人死者魂
神歸岱山也(博物志太山天帝孫也主召人/魂東方萬物始故知人生命)敬鬼神祠
天地日月星辰山川及先大人有健名者祠用牛羊畢
皆燒之其約法違大人言者罪至死若相賊殺者令部
落自相報不止詣大人告之聽出馬牛羊以贖死其自
殺父兄則無罪若亡畔為大人所捕者邑落不得受之
皆徙逐於雍狂之地沙漠之中其土多蝮蛇在丁令西
南烏孫東北焉(前書音義曰丁令匈/奴别種也令音零)烏桓自為冒頓所
破衆遂孤弱常臣伏匈奴嵗輸牛馬羊皮過時不具輙
沒其妻子及武帝遣驃騎將軍霍去病擊破匈奴左地
因徙烏桓於上谷漁陽右北平遼東五郡塞外為漢偵
察匈奴動静(偵覘也音/丑政反)其大人嵗一朝見於是始置䕶
烏桓校尉秩二千石擁節監領之使不得與匈奴交通
昭帝時烏桓漸强乃發匈奴單于冡墓以報冒頓之怨
匈奴大怒乃東擊破烏桓大將軍霍光聞之因遣度遼
將軍范明友將二萬騎出遼東邀匈奴而虜已引去明
友乘烏桓新敗遂進擊之斬首六千餘級獲其三王首
而還由是烏桓復寇幽州明友輙破之宣帝時乃稍保
塞降附及王莽簒位欲擊匈奴興十二部軍使東域將
嚴尤領烏桓丁令兵屯代郡皆質其妻子於郡縣烏桓
不便水土懼久屯不休數求謁去莽不肯遣遂自亡畔
還為抄盗而諸郡盡殺其質由是結怨於莽匈奴因誘
其豪帥以為吏餘者皆羈縻屬之光武初烏桓與匈奴
連兵為寇代郡以東尤被其害居止近塞朝發穹廬暮
至城郭五郡民庶家受其辜至於郡縣損壊百姓流亡
其在上谷塞外白山者最為强富建武二十一年遣伏
波將軍馬援將三千騎出五阮關掩擊之(關在/代郡)烏桓逆
知悉相率逃走追斬百級而還烏桓復尾擊援後援遂
晨夜奔歸比入塞馬死者千餘匹二十二年匈奴國亂
烏桓乘弱擊破之匈奴轉北徙數千里漠南地空帝乃
以幣帛賂烏桓二十五年遼西烏桓大人郝旦等九百
二十二人率衆向化詣闕朝貢獻奴婢牛馬及弓虎豹
貂皮是時四夷朝賀絡驛而至天子乃命大㑹勞饗賜
以珍寳烏桓或願留宿衛於是封其渠帥為侯王君長
者八十一人皆居塞内布於縁邊諸郡令招來種人給
其衣食遂為漢偵候助擊匈奴鮮卑時司徒掾班彪上
言烏桓天性輕黠好為寇賊若久放縱而無總領者必
復侵掠居人但委主降掾史(葢當時權置也下/兵馬掾亦同也)恐非所
能制臣愚以為宜復置烏桓校尉誠有益於附集省國
家之邊慮帝從之於是始復置校尉於上谷寗城(寗城/縣名)
(前書寗縣作寧史記寗城/亦作寧寧寗兩字通也)開營府并領鮮卑賞賜質子
嵗時互市焉及明章和三世皆保塞無事安帝永初三
年夏漁陽烏桓與右北平胡千餘寇代郡上谷秋鴈門
烏桓率衆王無何允(○劉攽曰案魏志名無何而已無/允字此下文降時亦無之縁下有)
(乞字遂此/誤有允也)與鮮卑大人丘倫等及南匈奴骨都侯合七
千騎寇五原與太守戰於九原髙渠谷(九原縣名/屬五原郡)漢兵
大敗殺郡長吏乃遣車騎將軍何熙度遼將軍梁慬等
擊大破之無何乞降鮮卑走還塞外是後烏桓稍復親
附拜其大人戎朱廆為親漢都尉(廆音胡/罪反)順帝陽嘉四年
冬烏桓寇雲中遮截道上商賈車牛千餘兩度遼將軍
耿曄率二千餘人追擊不利又戰於沙南斬首五百級
(沙南縣屬雲中/郡有蘭池城)烏桓遂圍曄於蘭池城於是發積射士
二千人度遼營千人配上郡屯以討烏桓烏桓乃退永和
五年烏桓大人阿堅羌渠等與南匈奴左部句龍吾斯
反畔中郎將張耽擊破斬之餘衆悉降桓帝永壽中朔
方烏桓與休著屠各並畔中郎將張奐擊平之延熹九
年夏烏桓復與鮮卑及南匈奴鮮卑寇縁邉九郡俱反
張奐討之皆出塞去靈帝初烏桓大人上谷有難樓者
衆九千餘落遼西有丘力居者衆五千餘落皆自稱王
又遼東蘇僕延衆千餘落自稱峭王(峭音七/笑反)右北平烏
延衆八百餘落自稱汗魯王並勇健而多計䇿中平四
年前中山太守張純畔入丘力居衆中自號彌天安定
王遂為諸郡烏桓元帥寇掠青徐幽冀四州五年以劉
虞為幽州牧虞購募斬純首北州乃定獻帝初平中丘
力居死子樓班年少從子蹋頓有武略代立(蹋音大/蠟反)總
攝三郡衆皆從其號令建安初冀州牧袁紹與前將軍
公孫瓉相持不決蹋頓遣使詣紹求和親遂遣兵助擊
瓉破之紹矯制賜蹋頓難樓蘇僕延烏桓烏延等皆以
單于印綬後難樓蘇僕延率其部衆奉樓班為單于蹋
頓為王然蹋頓猶秉計䇿廣陽人閻柔少沒烏桓鮮卑
中為其種人所歸信柔乃因鮮卑衆殺烏桓校尉邢舉
而代之袁紹因寵慰柔以安北邊及紹子尚敗奔蹋頓
時幽冀吏人奔烏桓者十萬餘戸尚欲憑其兵力復圖
中國㑹曹操平河北閻柔率鮮卑烏桓歸附操即以柔
為校尉建安十二年曹操自征烏桓大破蹋頓於栁城
斬之首虜二十餘萬人袁尚與樓班烏延等皆走遼東
遼東太守公孫康並斬送之其餘衆萬餘落悉徙居中
國云
　　鮮卑
鮮卑者亦東胡之支也别依鮮卑山故因號焉其言語
習俗與烏桓同唯婚姻先髠頭以季春月大㑹於饒樂
水上(水在今/營州北)飲讌畢然後配合又禽獸異於中國者野
馬原羊角端牛以角為弓俗謂之角端弓者(郭璞注爾/雅曰原羊)
(似呉羊而大角出西方前書/音義曰角端似牛角可為弓)又有貂豽鼲子皮毛柔蝡
(豽音女滑反鼲音胡昆反/貂鼲並䑕屬豽猴屬也)故天下以為名裘漢初亦為
冒頓所破逺竄遼東塞外與烏桓相接未常通中國焉
光武初匈奴强盛率鮮卑與烏桓寇抄北邊殺略吏人
無有寧嵗建武二十一年鮮卑與匈奴入遼東太守祭
肜擊破之斬獲殆盡事已具肜傳由是震怖及南單于
附漢北虜孤弱二十五年鮮卑始通驛使(○劉攽曰案/驛當作譯見)
(上/)其後都䕶偏何等詣祭肜求自效功因令擊北匈奴
左伊育訾部斬首二千餘級其後偏何連嵗出兵擊北
虜還輙持首級詣遼東受賞賜三十年鮮卑大人於仇
賁滿頭等率種人詣闕朝賀慕義内屬帝封於仇賁為
王滿頭為侯時漁陽赤山烏桓歆志賁等數寇上谷永
平元年祭肜復賂偏何擊歆志賁破斬之於是鮮卑大
人皆來歸附並詣遼東受賞賜青徐二州給錢嵗二億
七千萬為常明章二世保塞無事和帝永元中大將軍
竇憲遣右校尉耿䕫擊破匈奴北單于逃走鮮卑因此
轉徙據其地匈奴餘種留者尚有十餘萬落皆自號鮮
卑鮮卑由此漸盛九年遼東鮮卑攻肥如縣(肥如縣故/城在今平)
(州/也)太守祭參坐沮敗下獄死十三年遼東鮮卑寇右北
平因入漁陽漁陽太守擊破之延平元年鮮卑復寇漁
陽太守張顯率數百人出塞追之兵馬掾嚴授諫曰前
道險阻賊埶難量宜且結營先令輕騎偵視之顯意甚
鋭怒欲斬之因復進兵遇虜伏發士卒悉走唯授力戰
身被十創手殺數人而死顯中流矢主簿衛福功曹徐
咸皆自投赴顯俱歿陣鄧太后䇿書褒歎賜顯錢六十
萬以家二人為郎授福咸各錢十萬除一子為郎安帝
永初中鮮卑大人燕荔陽詣闕朝賀鄧太后賜燕荔陽
王印綬赤車參駕令止烏桓校尉所居寗城下通胡市
因築南北兩部質館(築館以/受降質)鮮卑邑落百二十部各遣
入質是後或降或畔與匈奴烏桓更相攻擊元初二年
秋遼東鮮卑圍無慮縣(無慮縣屬/遼東郡也)州郡合兵固保清野
鮮卑無所得(清野謂收斂積聚/不令寇得之也)復攻扶黎營殺長吏(扶/黎)
(縣屬遼東屬國故/城在今營州東南)四年遼西鮮卑連休等遂燒塞門寇
百姓烏桓大人於秩居等與連休有宿怨共郡兵奔擊
大破之斬首千三百級悉獲其生口牛馬財物五年秋
代郡鮮卑萬餘騎遂穿塞入寇分攻城邑燒宫寺殺長
吏而去乃發縁邊甲卒黎陽營兵屯上谷以備之冬鮮
卑入上谷攻居庸關復發縁邊諸郡黎陽營兵積射士
歩騎二萬人屯列衝要六年秋鮮卑入馬城塞殺長吏
(馬城縣名/屬代郡也)度遼將軍鄧遵發積射士三千人及中郎將
馬續率南單于與遼西右北平兵馬㑹出塞追擊鮮卑
大破之獲生口及牛羊財物甚衆又發積射士三千人
馬三千匹詣度遼營屯守永寧元年遼西鮮卑大人烏
倫其至鞬率衆詣鄧遵降奉貢獻詔封烏倫為率衆王
其至鞬為率衆侯賜綵繒各有差建光元年秋其至鞬
復畔寇居庸雲中太守成嚴擊之兵敗散功曹楊穆以
身捍嚴與俱戰歿鮮卑於是圍烏桓校尉徐常於馬城
度遼將軍耿䕫與幽州刺史龎參發廣陽漁陽涿郡甲
卒分為兩道救之常夜得潜出與䕫等并力並進攻賊
圍解之鮮卑既累殺郡守膽意轉盛控弦數萬騎延光
元年冬復寇鴈門定襄遂攻太原掠殺百姓二年冬其
至鞬自將萬餘騎入東領侯分為數道攻南匈奴於曼
柏(縣名屬五/原郡也)薁鞬日逐王戰死殺千餘人三年秋復寇
髙栁擊破南匈奴殺斬將王順帝永建元年秋鮮卑其
至鞬寇代郡太守李超戰死明年春中郎將張國遣從
事將南單于兵歩騎萬餘人出塞擊破之獲其資重二
千餘種時遼東鮮卑六千餘騎亦寇遼東𤣥莵烏桓校
尉耿曅發縁邊諸郡兵及烏桓率衆王出塞擊之斬首
數百級大獲其生口牛馬什物鮮卑乃率種衆三萬人
詣遼東乞降三年四年鮮卑頻寇漁陽朔方六年秋耿
曅遣司馬將胡兵數千人出塞擊破之冬漁陽太守又
遣烏桓兵擊之斬首八百級獲牛馬生口烏桓豪人扶
漱官勇健(漱音所/救反)每與鮮卑戰輒䧟敵詔賜號率衆君
陽嘉元年冬耿曅遣烏桓親漢都尉戎朱廆率衆王侯
咄歸等(○劉攽曰案魏志此衆字作將字言率將/胡王等出塞後乃封為率衆王侯長也)出塞
抄擊鮮卑大斬獲而還賜咄歸等已下為率衆王侯長
賜綵繒各有差鮮卑後寇遼東屬國於是曅乃移屯遼
東無慮城拒之二年春匈奴中郎將趙稠遣從事將南
匈奴骨都侯夫沈等出塞擊鮮卑破之斬獲甚衆詔賜
夫沈金印紫綬及縑綵各有差秋鮮卑穿塞入馬城代
郡太守擊之不能克後其至鞬死鮮卑抄盗差稀桓帝
時鮮卑檀石槐者其父投鹿侯初從匈奴軍三年其妻
在家生子投鹿侯歸怪欲殺之妻言嘗晝行聞雷震仰
天視而雹入其口因吞之遂姙身十月而産此子必有
竒異且宜長視投鹿侯不聼遂弃之妻私語家令收養
焉名檀石槐年十四五勇健有智略異部大人抄取其
外家牛羊檀石槐單騎追擊之所向無前悉還得所亡
者由是部落畏服乃施法禁平曲直無敢犯者遂推以
為大人檀石槐乃立庭於彈汗山歠仇水上(歠音昌/悦反)去
髙栁北三百餘里兵馬甚盛東西部大人皆歸焉因南
抄縁邊北拒丁零東郤夫餘西擊烏孫盡據匈奴故地
東西萬四千餘里網羅山川水澤鹽池永夀二年秋檀
石槐遂將三四千騎寇雲中延熹元年鮮卑寇北邊冬
使匈奴中郎將張奐率南單于出塞擊之斬首二百級
二年復入鴈門殺數百人大抄掠而去六年夏千餘騎
寇遼東屬國九年夏遂分騎數萬人入縁邊九郡並殺
掠吏人於是復遣張奐擊之鮮卑乃出塞去朝廷積患
之而不能制遂遣使持印綬封檀石槐為王欲與和親
檀石槐不肯受而寇抄滋甚乃自分其地為三部從右
北平以東至遼東接夫餘濊貊二十餘邑為東部從右北
平以西上谷十餘邑為中部從上谷以西至敦煌烏孫
二十餘邑為西部各置大人主領之皆屬檀石槐靈帝
立幽并涼三州縁邊諸郡無嵗不被鮮卑寇抄殺略不
可勝數熹平三年冬鮮卑入北地太守夏育率休著屠
各追擊破之遷育為䕶烏桓校尉五年鮮卑寇幽州六
年夏鮮卑寇三邊秋夏育上言鮮卑寇邊自春以來二
十餘發請徵幽州諸郡兵出塞擊之一冬二春必能禽
滅朝廷未許先是䕶羌校尉田晏坐事論刑被原欲立
功自效乃請中常侍王甫求得為將甫因此議遣兵與
育并力討賊帝乃拜晏為破鮮卑中郎將大臣多有不
同乃召百官議朝堂議郎蔡邕議曰書戒猾夏湯伐鬼
方(尚書舜典曰蠻夷猾夏寇賊姦宄猾亂也易既濟九/三爻辭曰髙宗伐鬼方三年而克之前書淮南王安)
(曰鬼方小蠻夷也音/義曰鬼方逺方也)周有獫狁蠻荆之師(詩小雅曰顯/允方叔征伐)
(獫狁蠻/荆來威)漢有闐顔瀚海之事(武帝使大將軍衛青擊匈/奴至闐顔山斬首萬餘級)
(使霍去病擊匈奴封狼/居胥山登臨瀚海也)征討殊類所由尚矣然而時有
同異埶有可否故謀有得失事有成敗不可齊也武帝
情存逺略志闢四方南誅百越北討强胡西伐大宛東
并朝鮮因文景之蓄藉天下之饒數十年間官民俱匱
乃興鹽鐵酒𣙜之利設告緡重税之令(武帝使東郭咸/陽等領天下鹽)
(鐵敢私鑄錢賣鹽者釱左趾搉專也官自賣酒人不得/賣也又算緡錢率緡錢二千而算一令各以其物自占)
(占不悉聽人告緡以半與之音義曰緡絲/也用以貫錢故曰緡錢一算百二十也)民不堪命起
為盗賊關東紛擾道路不通(武帝天漢二年泰山琅邪/羣盗徐勃等阻山攻城道)
(路不/通)繡衣直指之使奮鈇鉞而並出(武帝使直指使者/暴勝之等衣繡仗)
(斧分道/逐捕也)既而覺悟乃息兵罷役封丞相為富人侯(封丞/相車)
(千秋為富人侯以/明休息思富養人)故主父偃曰夫務戰勝窮武事未有
不悔者也(武帝時齊相主父/偃諫伐匈奴之辭)夫以世宗神武將帥良猛
財富充實(○劉攽曰案/富字當作賦)所拓廣逺猶有悔焉况今人財
並乏事劣昔時乎自匈奴遁逃鮮卑强盛據其故地稱
兵十萬才力勁健意智益生加以關塞不嚴禁網多漏
精金良鐵皆為賊有漢人逋逃為之謀主兵利馬疾過
於匈奴昔叚熲良將習兵善戰有事西羌猶十餘年今
育晏才䇿未必過熲鮮卑種衆不弱于曩時而虚計二
載自許有成若禍結兵連豈得中休當復徵發衆人轉
運無已是為耗竭諸夏并力蠻夷夫邊垂之患手足之
蚧搔中國之困胷背之瘭疽(蚧音介搔音新到反埤蒼/曰瘭音必燒反杜預注左)
(傳曰疽猶/惡創也)方今郡縣盗賊尚不能禁况此醜虜而可伏
乎昔髙祖忍平城之耻吕后棄慢書之詬(詬耻也音/許豆反)方
之於今何者為甚天設山河秦築長城漢起塞垣所以
别内外異殊俗也茍無䠞國内侮之患則可矣(䠞國解/見西域)
(傳/)豈與蟲螘校寇計爭往來哉雖或破之豈可殄盡而
方今本朝為之旰食乎(旰晚也左傳伍子胥曰楚君大/夫其旰食乎○劉攽曰今本朝)
(案文今/當作令)夫專勝者未必克挾疑者未必敢衆所謂危聖
人不任朝議有嫌明主不行也昔淮南王安諫伐越曰
天子之兵有征無戰言其莫敢校也(校報/也)如使越人蒙
死以逆執事厮輿之卒(前書音義曰厮/微也輿衆也)有一不備而歸
者雖得越王之首而猶為大漢羞之而欲以齊民易醜
虜皇威辱外夷就如其言猶已危矣况乎得失不可量
邪昔珠崖郡反孝元皇帝納賈捐之言而下詔曰珠崖
背畔今議者或曰可討或曰棄之朕日夜惟思羞威不
行則欲誅之通於時變復憂萬民夫萬民之饑與逺蠻
之不討何者為大宗廟之祭凶年猶有不備况避不嫌
之辱哉今關東大困無以相贍又當動兵非但勞民而
已其罷珠崖郡此元帝所以發徳音也夫恤民救急雖
成郡列縣尚猶棄之况障塞之外未嘗為民居者乎守
邊之術李牧善其略(史記李牧趙北邊良將也常居代/鴈門備匈奴以便宜置吏市租不)
(入幕府為士卒費謹/烽火邊無失亡也)保塞之論嚴尤申其要(前書王莽/發三十萬)
(衆十道出擊匈奴莽將嚴尤諫曰匈奴為害所從來久/未聞上代冇征之者也後世三家周秦漢征之然皆未)
(有得上䇿者也周宣王時獫狁内侵至于涇陽命將出/征之盡境而還是得中䇿武帝選將練兵深入逺戍兵)
(連禍結三十餘年是為下䇿秦始皇不忍小耻築長城/之固以喪社稷是為無䇿班固曰若乃征伐之功秦漢)
(行事嚴尤/論之當矣)遺業猶在文章具存循二子之䇿守先帝之
規臣曰可矣帝不從(左傳曰楚大夫薳啓疆對楚/靈王曰晉之事君臣曰可矣)遂遣
夏育出髙栁田晏出雲中匈奴中郎將臧旻率南單于
出鴈門各將萬騎三道出塞二千餘里檀石槐命三部
大人各率衆逆戰育等大敗喪其節傳輜重各將數千
騎奔還死者十七八三將檻車徵下獄贖為庶人冬鮮
卑寇遼西光和元年冬又寇酒泉縁邊莫不被毒種衆
日多田畜射獵不足給食檀石槐乃自徇行見烏集秦
水廣從數百里水停不流(從音子/用反)其中有魚不能得之
聞倭人善網捕於是東擊倭人國得千餘家徙置秦水上
令捕魚以助糧食光和中檀石槐死時年四十五子和
連代立和連才力不及父亦數為寇抄性貪淫斷法不
平衆畔者半後出攻北地㢘人善弩射者(㢘縣名屬/北地郡)射
中和連即死其子騫曼年小兄子魁頭立後騫曼長大
與魁頭爭國衆遂離散魁頭死弟歩度根立自檀石槐
後諸大人遂世相傳襲
論曰四夷之暴其埶互疆矣匈奴熾於隆漢西羌猛於
中興而靈獻之間二虜迭盛石槐驍猛盡有單于之地
蹋頓凶傑公據遼西之土其陵跨中國結患生人者靡
世而寧焉然制御上略厯世無聞周漢之䇿僅得中下
將天之㝠數以至於是乎
贊曰二虜首施鯁我北垂道暢則馴時薄先離
　
　
　
　
　後漢書卷一百二十
　後漢書卷一百二十考證
鮮卑傳野馬原羊○何焯校本原改羱
時漁陽赤山烏桓歆志賁等○歆魏志注中作欽
湯伐鬼方○(臣徳潜/)按此又誤以髙宗為湯
各將數千騎奔還○數千通鑑作數十為是
見烏集秦水廣從數百里○烏集魏志注中作烏侯
　
　
　
　
　
　
　
　
　
　後漢書卷一百二十考證
自序　　　　　　　　　　宋宣城太守范曄
吾少嬾學問晩成人年三十許政始有向耳自爾以來
轉為心化推老將至者亦當未已也往往有微解言乃
不能自盡為性不尋注書心氣惡小苦思便憤悶口機
又不調利以此無談功至於所通解處皆自得之於胷
懐耳文章轉進但才少思難所以毎於操筆其所成篇
殆無全稱者常耻作文士文患其事盡於形情急於藻
義牽其旨韻移其意雖時有能者大較多不免此累政
可類工巧圖繢竟無得也常謂情志所託故當以意為
主以文傳意以意為主則其旨必見以文傳意則其詞
不流然後抽其芬芳振其金石耳此中情性旨趣千條
百品屈曲有成理自謂頗識其數嘗為人言多不能賞
意或異故也性别宫商識清濁斯自然也觀古今文人
多不全了此處縱有㑹此者不必從根本中來言之皆
有實證非為空談年少中謝荘最有其分手筆差易文
不拘韻故也吾思乃無定方特能濟難適輕重所禀之
分猶當未盡但多公家之言少於事外逺致以此為恨
亦由無意於文名故也本未關史書政恒覺其不可解
耳既造後漢轉得統緒詳觀古今著述及評論殆少可
意者班氏最有髙名既任情無例不可甲乙辨後賛於
理近無所得唯志可推耳博贍不可及之整理未必愧
也吾雜傳論皆有精意深旨既有裁味故約其詞句至
於循吏以下及六夷諸序論筆勢縱放實天下之竒作
其中合者往往不減過秦篇嘗共比方班氏所作非但
不愧之而已欲徧作諸志前漢所有者悉令備雖事不
必多且使見文得盡又欲因事就卷内發論以正一代
得失意復未果賛自是吾文之傑思殆無一字空設竒
變不窮同含異體乃自不知所以稱之此書行故應有
賞音者紀傳例為舉其大略耳諸細意甚多自古體大
而思精未有此也恐世人不能盡之多貴古賤今所以
稱情狂言耳吾於音樂聽功不及自揮但所精非雅聲
為可恨然至於一絶處亦復何異邪其中體趣言之不
盡弦外之意虛響之音不知所從而來雖少許處而旨
態無極亦嘗以授人士庶中未有一毫似者此永不傳
矣吾書雖小小有意筆勢不快餘竟不成就每愧此名
(沈約云曄自序/並實故存之)
　後漢書注補志序　　　　　　梁剡令劉昭
臣昭曰昔司馬遷作史記爰建八書班固因廣是曰十
志天人經緯帝政紘維區分源奥開廓著述創藏山之
秘寳肇刋石之遐貫誠有繁於春秋亦自敏於改作至
乎永平執簡東觀紀傳雖顯書志未聞推檢舊記先有
地理張衡欲存炳發未有成功靈憲精逺天文已煥自
蔡邕大𢎞鳴條寔多紹宣協妙元卓律厯以詳承洽伯
始禮儀克舉郊廟社稷祭祀該明輪騑冠章車服贍列
於是應譙纉其業董巴襲其軌司馬續書總為八志律
歴之篇仍乎洪邕所構車服之本即依董蔡所立儀祀
得於往制百官就乎故簿並籍據前脩以濟一家者也
王教之要國典之源粲然略備可得而知矣既接繼班
書通其流貫體裁淵深雖難踰等序致膚約有傷懸越
後之名史弗能罷意叔駿之書是謂十典矜緩殺青竟
亦不成二子平業俱稱麗富華轍亂亡典則偕泯雅言
邃義於是俱絶沈松因循尤解功創時改見句非更捜
求加藝文以矯前棄流書品採自近録初平永嘉圗籍
焚喪塵消煙滅焉識其限借南晉之新虚為東漢之故
實是以學者亦無取焉范曄後漢良誠跨衆氏序或未
周志遂全闕國史鴻曠須寄勤閑天才富博猶俟改具
若草昩厥始無相憑據窮其身世少能已畢遷有承考
之言固深資父之力太初以前班用馬史十志所因寔
多往制升入校部出二十載續志昭表以助其間成父
述者夫何易哉况曄思雜風塵心撓成毁弗克員就豈
以兹乎夫辭潤婉贍可得起改覈求見事必應寫襲故
序例所論備精與奪及語八志頗襃其美雖出拔前羣
歸相㳂也又尋本書當作禮樂志其天文五行百官車
服為名則同此外諸篇不著紀傳律厯郡國必依往式
曄遺書自序應徧作諸志前漢有者悉欲備製卷中發
論以正得失書雖未明其大㫖也曾臺雲構所缺過乎
榱桷為山霞髙不終踰乎一㙺鬰絶斯作吁可痛哉徒
懐纉緝理慙鈎逺廼借舊志注以補之狹見寡陋匪同
博逺及其所值微得論列分為三十卷以合范史求於
齊工孰曰文類比兹闕恨庶賢乎已昔褚先生補子長
之削少馬氏接孟堅之不畢相成之義古有之矣引彼
先志又何猜焉而嵗代逾邈立言湮散義存廣求一隅
未覿兼鍾律之妙素揖校讎參厯算之微有慙證辨星
候祕阻圖緯藏嚴是須甄明每用疑略時或有見頗邀
傍遇非覧正部事乖詳宻今令行禁止此書外絶其有
疏漏諒不足誚
景祐元年九月祕書丞余靖上言國子監所印兩漢書
文字舛譌恐誤後學臣謹參括衆本旁據他書列而辯
之望行刋正詔送翰林學士張觀等詳定聞奏又命國
子監直講王洙與靖偕赴崇文院讎對謹按後漢明帝
詔班固陳宗尹敏孟冀作世祖本紀及建武時功臣列
傳後有劉珍李充雜作建武已後至永初間紀傳又命
伏無忌黄景作諸王王子恩澤侯并單于西羌地理志
又邊韶崔寔朱穆曹夀作皇后外戚傳百官表及順帝
功臣傳成一百一十四篇號曰漢紀嘉平中馬日磾蔡
邕楊劇盧植續為東觀漢紀呉武陵太守謝承作漢書
一百三十卷晉散騎常侍薛塋作後漢紀一百卷泰始
中祕書丞司馬彪始取衆説首光武至孝獻作續漢書
又散騎常侍華嶠刪定東觀記為漢後書九十七篇祠
部郎謝沈作後漢書一百二十二卷祕書監袁山松作
一百卷至宋宣城太守范曄益集諸家作十紀十志八
十列傳凡百篇十志未成曄被誅至梁世有剡令劉昭
者補成之唐章懐太子賢詔集當時學者右庶子張太
安洗馬劉訥言洛州司戸參軍革希𤣥學士許叔牙成
𤣥一史藏諸周寳寧等同註范曄後漢書儀鳯初上之
詔付祕書省傳之至今靖洙悉取館閣諸本參校二年
九月校畢凡増五百一十二字損一百四十三字改正
四百一十一字
　　原任詹事(臣浩/)謹言按范氏後漢書隋志云九十
　　七卷唐志云九十二卷論賛五卷今論賛附於紀
　　傳共九十卷蓋自唐章懐作注付秘書省傳之至
　　今其篇第如此唐志又云賢注後漢書一百卷以
　　紀傳中分上下卷者凡十也劉昭注補志三十卷
　　陳振孫云本别為一書至乾興初孫奭建議校勘
　　補亡借闕館閣書目乃直以為百二十卷今考經
　　籍志云後漢書一百二十五卷范氏本劉昭注則
　　志之合於書亦不自奭始矣晁以道謂范書創為
　　后紀及采風俗通枹朴子詭譎事失史之體按吕
　　后有紀見於前書不可謂創何焯云東京諸后臨
　　朝者六范書自合史家之變未可議也王喬左慈
　　附見於方術原未予立傳又何譏焉陳氏又云劉
　　昭所注乃司馬彪續漢書之八志今考章懐注所
　　引續漢書文多與志同其言足信然先范氏而有
　　作者若劉珍之東觀記謝承薛瑩華嶠謝沈袁山
　　松諸家之書張瑩之漢南記今無一存者而彪書
　　之志以附於漢書而傳非其幸歟范氏既未嘗為
　　序卷目皆後人所定一志而分為數帙一傳而並
　　列數人皆非史氏之舊馬班可作當不謂然然作
　　者便於編輯讀者便於檢稽不啻為晉宋以後史
　　書導之先路矣兹奉
勅校勘監本漶漫剥落有他本可據者釐而正之疑不
　　可考者仍之刋誤諸家在景祐以前者間為補綴
　　自呉仁傑刋誤補遺而下有前人所未及發者亦
　　分别采輯以備參考刋刻既竣(臣浩/)復與同事諸
　　臣詳審校勘録為後漢書考證若干條汲深而後
　　知綆之短掃迅而後知葉之多為悚為慚㒺知所
　　措(臣/)謹識
