#+TITLE: 御定資治通鑑綱目三編-清-張廷玉
#+DATE: 2016-06-11 12:21:05
#+SOURCE: github.com/kanripo/KR2b0038 master bd229a59                
　　乾隆四十年五月十五日内閣奉
上諭前曽命倣朱子通鑑綱目軆例纂為明紀綱目刋
　行已久兹披閲葉向髙集見其論福藩田土疏所叙
　向日㫖意云養贍地土原給四萬頃卿等屢奏地土
　難以凑處王亦見辭今减去二萬頃云云則福王當
　日所得之田僅二萬頃今綱目載福王常洵之國條
　云賜莊田四萬頃中州腴土不足取山東湖廣田益
　之與向髙有不合又所載青海朶顔等人名對音沿
　用鄙字與今所定同文韵統音字及改正遼金元國
　語解未為畫一是張廷玉等原辦綱目惟務書法謹嚴
　而未暇考核精當尚不足以昭傳信著交軍機大臣
　即于方畧舘將原書改纂以次進呈候朕親閲鑒定其
　原書著查繳欽此
　　乾隆四十年五月十八日内閣奉
上諭昨因明紀綱目考核未為精當命軍機大臣將原
　書另行改輯候朕鑒定因思綱目三編雖亦曽經披
　覽但從前所進呈之書朕鑒閲尚不及近時之詳審
　若通鑑輯覽一書其中軆例書法皆朕親加折衷一
　本大公至正為可法則此次改編綱目自當倣照辦
　理又明史内於元時人地名對音訛舛譯字鄙俚尚
　沿舊時陋習如啚作為兔之類既於字義無當而垂
　之史冊殊不雅馴今遼金元史已命軍機大臣改正
　另刋明史乃本朝撰定之書豈轉可聼其訛謬現在
　改辦明紀綱目著將明史一併查改以昭傳信朕非
　于此等音譯字面有所偏袒盖各國語音不同本難
　意存牽合即如滿洲蒙古文譯為漢文此音彼字兩
　不相涉乃見小無識之徒欲以音義之優劣强為分
　别軒輊實不值一噱朕毎見法司爰書有以犯名書
　作惡劣字者輒令改寫而前此書回部者每加犬作
　􁋄亦令將犬旁削去誠以此等無闗褒貶而適形鄙
　俚實無足取况當海㝢同文之世又豈可不務為公
　溥乎將此通諭知之所有原頒明史及綱目三編俟
　改正時並著查繳欽此
御定通鑑綱目三編原序
編年之書奚啻數十百家而必以朱子通鑑綱目為凖
通鑑綱目葢祖述春秋之義雖取裁於司馬氏之書而
明天統正人心昭監戒者㡬微得春秋大居正之意雖
司馬氏有不能窺其藩籬者其他葢不必指數矣嘗謂
讀書立言之士論世為難非如朱子具格致誠正之功
明治亂興衰之故其於筆削鮮有不任予奪之私失褒
貶之公者自綱目成而義指正大條理精密後儒有所
依據踵而續之由宋迄元釐然方策至明代君臣事蹟
編輯之難更倍于諸書葢明史已成於百年之後而世
變風漓記載失實若復遲待將何以繼續編而示來許
爰亟命儒臣法朱子通鑑綱目義例増損編摩大書以
提要分注以備言每一卷成呈覽朕於㡬暇亦時御丹
鉛為之叅定雖於天人一貫之精微未之能盡而惟是
謹嚴之義守而弗失簡正之㫖志而必勉書既成羣臣
舉唐太宗之事為言勉從其請而為之序云
乾隆十一年夏四月朔御製
御製明史綱目書成有述(并序/)
　　明史綱目之書不可不亟成之而又不敢率就之
　　盖明史已出於百年以後綱目若復遲待咎将誰
　　諉而取裁義例校閲諸臣一一請示既以身任其
　　事則不得徒博欽定名目已也將天下後世之公
　　論於是乎在書成既親序以冠簡端復為此詩以
　　見意并識有明三百年興亡之概焉
直道惟憑信史留斯民三代理無偷學探司馬治平要
書慕文公體例優亦曰此心無予奪敢云我志在春秋
編摩端識權衡在魚魯何妨付校讐
蛇分星聚瑞符覃崛起原從皇覺菴燕國帝車遥指北
金陵王氣遂昌南一時開創經猷集奕世風聲莭義談
若論
興王自東土比湯慙徳更無慙(昔人謂三代以下開創/之主要當以漢髙祖元)
(世祖明太祖為正然漢明雖起布衣究其宇内之臣也/元雖非宋臣猶嫌取自其手惟我朝平李自成之亂而)
(有天下於明為有恩/比元尤為盡善云)
金川門外血波横大義奚稱旦輔成難諱齊黄疎計畧
尚憐氣節在公卿緇衣不辨真兮偽斗粟從来弟與兄
獨笑吉安胡侍講一豬不忍太癡情
慢言此輩弱而愚甫節魚童何代無不少英明偏授柄
端因威福遂専樞善窺更自依房闥妙術惟應𨗳宴娯
屋社當年縁底事厲階屢肇自宫徒
持盈保㤗信惟囏往復平陂理轉環拜疏省僚羣自去
垂衣宫禁尚躭閒蜩螗三案紛轇轕門户東林激變患
獨有思陵殉宗社故宜矜惜動
龍顔(明之亡實亡於萬厯之惰於為政及天啟之闇不/盡崇禎之罪也故我    世祖以禮葬於思陵加)
(謚建碑較/古獨厚云)
賞罰當時猶貴信况於萬世信無刋(二語本方孝/孺史論意)從来
舊史傳三述亦越新編切五難義利纎毫無或爽勸懲
一字必期安試觀三百年間事已意曽無愛惡干(從来/為史)
(者於本朝多諱詞於勝國必過語此春秋以後所以少/信史也朕每引為深戒故於明史綱目亦唯善者善之)
(惡者惡之因物付物不敢以己意好惡為/褒貶後之觀是書者其必有以諒吾矣)
