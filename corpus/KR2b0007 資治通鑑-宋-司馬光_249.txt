
　資治通鑑卷二百四十八　宋　司馬光　撰
　　　　　　　　　　　　　　胡三省　音註
　唐紀六十四(起閼逢困敦閏月盡屠/維大荒落凡五年有竒)
　　武宗至道昭肅孝皇帝下
㑹昌四年閏月壬戌以中書侍郎同平章事李紳同平
章事充淮南節度使　李徳裕奏鎮州奏事官髙迪(方/鎮)
(遣牙職入奏事/因謂之奏事官)密陳意見二事其一以為賊中好為偷
兵術(好呼/到翻)潛抽諸處兵聚於一處官軍多就廹逐以致
失利經一兩月又偷兵詣它處官軍須知此情自非來
攻城柵慎勿與戰彼淹留不過三日須散歸舊屯如此
數四空歸自然喪氣(喪息/浪翻)官軍密遣諜者詗其抽兵之
處乗虛襲之無不捷矣(詗翾正翻/又火迥翻)其二鎮魏屯兵雖多
終不能分賊勢何則下營不離故處(離力/智翻)每兩三月一
深入燒掠而去賊但固守城柵城外百姓賊亦不惜宜
令進營據其要害以漸逼之若止如今日賊中殊不以
為懼望詔諸將各使知之劉稹腹心將髙文端降言賊
中乏食令婦人挼穗舂之以給軍(挼奴禾翻兩/手相切摩也)徳裕訪
文端破賊之䇿文端以為官軍今直攻澤州恐多殺士
卒城未易得(易以/豉翻)澤州兵約萬五千人賊常分兵大半
潛伏山谷伺官軍攻城疲弊則四集救之官軍必失利
(伺相/吏翻)今請令陳許軍過乾河立寨(乾音/干)自寨城連延築
為夾城環繞澤州(環音/宦)日遣大軍布陳於外以扞救兵
(陳讀/曰陣)賊見圍城將合必出大戰待其敗北然後乗勢可
取徳裕奏請詔示王宰文端又言固鎮寨四崖懸絶勢
不可攻(九域志磁州武安縣有固鎮鎮/武安西北至遼州三百餘里)然寨中無水皆
飲澗水在寨東約一里許宜令王逢進兵逼之絶其水
道不過三日賊必棄寨遁去官軍即可追躡前十五里
至青龍寨亦四崖懸絶水在寨外可以前法取也其東
十五里則沁州城(沁州治沁源縣漢上黨/穀逺縣地沁七鴆翻)徳裕奏請詔
示王逢文端又言都頭王釗將萬兵戍洺州劉稹既族
薛茂卿又誅邢洺救援兵馬使談朝義兄弟三人釗自
是疑懼稹遣使召之釗不肯入士卒皆譁譟釗必不為
稹用但釗及士卒家屬皆在潞州又士卒恐己降為官
軍所殺招之必不肯來惟有諭意於釗使引兵入潞州
取稹事成之日許除别道節度使仍厚有賜與庶幾肯
從(幾居/依翻)徳裕奏請詔何𢎞敬潛遣人諭以此意劉稹年
少懦弱(少詩/照翻)押牙王協宅内兵馬使李士貴用事專聚
貨財府庫充溢而將士有功無賞由是人心離怨劉從
諫妻裴氏冕之支孫也(裴冕相肅/代兩朝)憂稹將敗其弟問典
兵在山東欲召之使掌軍政士貴恐問至奪已權且泄
其姧狀乃曰山東之事仰成於五舅(仰牛向翻/裴問第五)若召之
是無三州也乃止(三州邢/洺磁)王協薦王釗為洺州都知兵
馬使釗得衆心而多不遵使府約束同列髙元武安玉
言其有貳心稹召之釗辭以到洺州未立少功實所慙
恨乞留數月然後詣府許之王協請稅商人每州遣軍
將一人主之名為稅商實籍編户家貲(編户猶言編民/也將即亮翻)
至於什器無所遺皆估為絹匹十分取其二率髙其估
民竭浮財及糗糧輸之不能充皆忷忷不安(民財非地/著轉易以)
(致利者為浮財糗/去乆翻忷許拱翻)軍將劉溪尤貪殘劉從諌棄不用溪
厚賂王協協以邢州富商最多命溪主之裴問所將兵
號夜飛多富商子弟溪至悉拘其父兄軍士訴於問問
為之請(為于/偽翻)溪不許以不遜語答之問怒密與麾下謀
殺溪歸國并告刺史崔嘏嘏從之丙子嘏問閉城斬城
中大將四人請降於王元逵時髙元武在党山聞之亦
降(党山恐當/作堯山)先是使府賜洺州軍士布人一端尋有帖
以折冬賜(先悉薦翻以前所賜布/折充冬賜折之舌翻)㑹稅商軍將至洺州
王釗因人不安謂軍士曰留後年少(少詩/照翻)政非已出今
倉庫充實足支十年豈可不少散之(少詩/沼翻)以慰勞苦之
士使帖不可用也乃擅開倉庫給士卒人絹一匹榖十
二石士卒大喜釗遂閉城請降於何𢎞敬安玉在磁州
聞二州降亦降於𢎞敬堯山都知兵馬使魏元談等降
於王元逵元逵以其乆不下皆殺之八月辛夘鎮魏奏
邢洺磁三州降宰相入賀李徳裕曰昭義根本盡在山
東三州降則上黨不日有變矣上曰郭誼必梟劉稹以
自贖徳裕曰誠如聖料上曰於今所宜先處者何事(處/昌)
(呂/翻)徳裕請以盧𢎞止為三州留後(作考異曰舊紀傳皆/  𢎞正實錄新紀傳)
(皆作𢎞止/今從之)曰萬一鎮魏請占三州(占之/贍翻)朝廷難於可否
上從之詔山南東道兼昭義節度使盧鈞乗驛赴鎮潞
人聞三州降大懼郭誼王協謀殺劉稹以自贖稹再從
兄中軍使匡周兼押牙(再從兄同曽/祖從才用翻)誼患之言於稹曰
十三郎在牙院(劉匡周第十三牙/院押牙治事之所)諸將皆莫敢言事恐
為十三郎所疑而獲罪以此失山東今誠得十三郎不
入則諸將始敢盡言采於衆人必獲長䇿稹召匡周諭
之使稱疾不入匡周怒曰我在院中故諸將不敢有異
圖我出院家必滅矣稹固請之匡周不得已彈指而出
誼令稹所親董可武說稹曰(說式/芮翻)山東之叛事由五舅
城中人人誰敢相保留後今欲何如(五舅謂裴問劉稹/自為留後故稱之)
稹曰今城中尚有五萬人且當閉門堅守耳可武曰非
良䇿也留後不若束身歸朝如張元益(元益事見二百/四十六卷文宗)
(開成/三年)不失作刺史且以郭誼為留後俟得節之日徐奉
太夫人及室家金帛歸之東都不亦善乎(太夫人謂從/諫妻裴氏)
稹曰誼安肯如是可武曰可武已與之重誓必不負也
乃引誼入稹與之密約既定乃白其母母曰歸朝誠為
佳事但恨已晩吾有弟不能保(謂裴問以/邢州降也)安能保郭誼
汝自圖之稹乃素服出門以母命署誼都知兵馬使王
協已戒諸將列於外㕔誼拜謝稹己(巳猶/畢也)出見諸將稹
治裝於内㕔(治直/之翻)李士貴聞之帥後院兵數千攻誼(帥/讀)
(曰/率)誼叱之曰何不自取賞物乃欲與李士貴同死乎軍
士乃退共殺士貴誼易置將吏部署軍士一夕俱定明
日使董可武入謁稹曰請議公事稹曰何不言之可武
曰恐驚太夫人乃引稹步出牙門至北宅(北宅昭義節/度使别宅也)
(在使宅之北/故曰北宅)置酒作樂酒酣乃言今日之事欲全太尉
一家(劉悟贈/太尉)須留後自圖去就則朝廷必垂矜閔稹曰
如所言稹之心也可武遂前執其手崔𤣥度自後斬之
因收稹宗族匡周以下至襁褓中子皆殺之(襁舉兩翻/褓音保穆)
(宗長慶初劉悟始帥昭/義三世二十六年而滅)又殺劉從諫父子所厚善者張
谷陳揚庭李仲京郭台王羽韓茂章茂實王渥賈庠等
凡十二家并其子姪甥壻無遺仲京訓之兄台行餘之
子羽涯之從孫茂章茂實約之子渥璠之子庠餗之子
也甘露之亂仲京等亡歸從諫從諫撫養之(李仲京等/僅脫甘露)
(之禍卒與劉從諫之族/俱屠蓋天聚而殱之也)凡軍中有小嫌者誼日有所誅
流血成泥乃函稹首遣使奉表及書降於王宰首過澤
州劉公直舉營慟哭亦降於宰乙未宰以狀聞丙申宰
相入賀李徳裕奏今不須復置邢洺磁留後(復扶又/翻下同)但
遣盧𢎞止宣慰三州及成徳魏博兩道上曰郭誼宜如
何處之徳裕曰劉稹騃孺子耳(處昌呂翻騃/五駭翻癡也)阻兵拒命
皆誼為之謀主及勢孤力屈又賣稹以求賞此而不誅
何以懲惡宜及諸軍在境并誼等誅之上曰朕意亦以
為然乃詔石雄將七千人入潞州以應謡言(謡言見上/卷三年)
杜悰以饋運不給謂誼等可赦上熟視不應徳裕曰今
春澤潞未平太原復擾自非聖斷堅定(斷丁/亂翻)二寇何由
可平外議以為若在先朝赦之乆矣上曰卿不知文宗
心地不與卿合安能議乎罷盧鈞山南東道專為昭義
節度使戊戌劉稹傳首至京師詔昭義五州給復一年
(復方目翻除/其賦役也)軍行所過州縣免今年秋稅昭義自劉從
諫以來横増賦歛(横户孟翻/歛力贍翻)悉從蠲免所籍土團並縱
遣歸農諸道將士有功者等級加賞郭誼既殺劉稹日
望旌節既乆不聞問乃曰必移他鎮於是閱鞍馬治行
裝(治直/之翻)及聞石雄將至懼失色雄至誼等參賀畢敕使
張仲清曰郭都知告身來日當至(郭誼為昭義都知/兵馬使故稱之)諸
髙班告身在此晩牙來受之(諸髙班謂諸將凡方鎮及/州縣率早晩兩牙將校吏)
(卒皆/集)乃以河中兵環毬場(河中兵石雄所統入/潞州者環讀如宦)晩牙誼
等至唱名引入凡諸將桀黠拒官軍者(黠下/八翻)悉執送京
師加何𢎞敬同平章事丁未詔𤼵劉從諫尸暴於潞州
市三日石雄取其尸置毬場斬剉之戊申加李徳裕太
尉趙國公徳裕固辭上曰恨無官賞卿耳卿若不應得
朕必不與卿初李徳裕以韓全義以來(徳宗遣韓全義/討呉少誠敗于)
(溵/水)將帥出征屢敗其弊有三一者詔令下軍前日有三
四(下户/嫁翻)宰相多不與聞二者監軍各以意見指揮軍事
將帥不得專進退三者毎軍各有宦者為監使悉選軍
中驍勇數百為牙隊其在陣戰鬭者皆怯弱之士每戰
監使自有信旗(信旗者别為一旗軍中視之以/為進退監古銜翻使疏吏翻)乗髙立
馬以牙隊自衛視軍勢小却輒引旗先走陳從而潰(陳/讀)
(曰/陣)徳裕乃與樞密使楊欽義劉行深議約敕監軍不得
預軍政每兵千人聽監使取十人自衛有功隨例霑賞
二樞密皆以為然白上行之自禦回鶻至澤潞罷兵皆
守此制自非中書進詔意更無它詔自中出者號令既
簡將帥得以施其謀略故所向有功(史因李徳裕之事/而敘之以見唐中)
(世之所以敗武/宗之所以勝)自用兵以來河北三鎮每遣使者至京
師李徳裕常面諭之曰河朔兵力雖彊不能自立須藉
朝廷官爵威命以安軍情歸語汝使(語牛倨翻/使疏吏翻)與其使
大將邀宣慰敕使以求官爵何如自奮忠義立功立事
結知明主使恩出朝廷不亦榮乎且以耳目所及者言
之李載義在幽州為國家盡忠平滄景(為于/偽翻)及為軍中
所逐不失作節度使後鎮太原位至宰相楊志誠遣大
將遮敕使馬求官及為軍中所逐朝廷竟不赦其罪(事/並)
(見前/紀)此二人禍福足以觀矣徳裕復以其言白上(復扶/又翻)
上曰要當如此明告之由是三鎮不敢有異志　九月
詔以澤州𨽻河陽節度(用李徳裕三/年之議也)　丁巳盧鈞入潞
州鈞素寛厚愛人劉稹未平鈞已領昭義節度(事見上/卷三年)
襄州士卒在行營者與潞人戰常對陳揚鈞之美(陳讀/曰陣)
及赴鎮入天井闗昭義散卒歸之者鈞皆厚撫之人情
大洽昭義遂安劉稹將郭誼王協劉公直安全慶李道
徳李佐堯劉武徳董可武等至京師皆斬之
　臣光曰董重質之在淮西(事見憲/宗紀)郭誼之在昭義呉
　元濟劉稹如木偶人在伎兒之手耳(伎渠/綺翻)彼二人始
　則勸人為亂終則賣主規利其死固有餘罪然憲宗
　用之於前武宗誅之於後臣愚以為皆失之何則賞
　姦非義也殺降非信也失義與信何以為國昔漢光
　武待王郎劉盆子止於不死知其非力竭則不降故
　也樊崇徐宣王元牛邯之徒豈非助亂之人乎而光
　武不殺(事並見/光武紀)蓋以既受其降則不可復誅故也若
　既赦而復逃亡叛亂(復扶又/翻下司)則其死固無辭矣如誼
　等免死流之逺方沒齒不還可矣殺之非也
王羽賈庠等已為誼所殺李徳裕復下詔稱逆賊王涯
賈餗等已就昭義誅其子孫宣告中外識者非之(王涯/賈餗)
(非為逆也設以其附麗非人害于而家凶于而國罪亦/不至於殄滅而無遺育李徳裕明底其罪若真假手于)
(郭誼而致天誅者/宜識者之非之也)劉從諫妻裴氏亦賜死又令昭義降
將李丕髙文端王釗等疏昭義將士與劉稹同惡者悉
誅之死者甚衆盧鈞疑其枉濫奏請寛之不從昭義屬
城有甞無禮於王元逵者元逵推求得二十餘人斬之
餘衆懼復閉城自守戊辰李徳裕等奏寇孽既平盡為
國家城鎮豈可令元逵窮兵攻討望遣中使賜城内將
士敕招安之仍詔元逵引兵歸鎮并詔盧鈞自遣使安
撫從之乙亥李徳裕等請上尊號且言自古帝王成大
功必告天地又宣懿太后祔廟(上初即位追諡母/韋妃曰宣懿太后)陛下
未甞親謁上瞿然曰郊廟之禮誠宜亟行至於徽稱非
所敢當凡五上表乃許之(瞿紀具翻瞿然失其常度/之貌徽美也稱昌孕翻)
李徳裕奏據幽州奏事官言詗知回鶻上下離心(詗火/迥翻)
(又翾/正翻)可汗欲之安西其部落言親戚皆在唐不如歸唐
又與室韋已相失計其不日來降或自相殘滅望遣識
事中使(欲遣識事/宜者出使)賜仲武詔諭以鎮魏已平昭義惟回
鶻未滅仲武猶帶北面招討使宜早思立功　李徳裕
怨太子太傅東都留守牛僧孺湖州刺史李宗閔言於
上曰劉從諫據上黨十年太和中入朝僧孺宗閔執政
不留之加宰相縱去(事見二百四十四/卷文宗太和七年)以成今日之患
竭天下力乃能取之皆二人之罪也徳裕又使人於潞
州求僧孺宗閔與從諫交通書疏無所得乃令孔目官
鄭慶言從諫每得僧孺宗閔書疏皆自焚毁詔追慶下
御史臺按問(下遐/稼翻)中丞李回知雜鄭亞以為信然(唐制/御史)
(臺侍御史六人以乆次者/一人知雜事謂之雜端)河南少尹呂述與徳裕書言
稹破報至僧孺出聲歎恨(此希徳裕意/而誣僧孺也)徳裕奏述書上
大怒以僧孺為太子少保分司宗閔為漳州刺史戊子
再貶僧孺汀州刺史宗閔漳州長史(垂拱元年分福州/西南境置漳州以)
(南有漳水為名舊志京/師東南七千三百里)　上幸鄠校獵(鄠音/户)　十一月
復貶牛僧孺循州長史宗閔長流封州(復扶/又翻)　十二月
以忠武節度使王宰為河東節度使河中節度使石雄
為河陽節度使(雄考異曰實錄九月盧鈞奏十七日石/  回軍赴孟州按雄于時未為河陽節)
(度使實/錄誤也)　上幸雲陽校獵
五年春正月己酉朔羣臣上尊號曰仁聖文武章天成
功神徳明道大孝皇帝尊號始無道字中㫖令加之(是/時)
(帝崇信道士趙歸真等至親受道籙故㫖令羣臣於尊/號中加道字而不知其所謂道者非吾之所謂道也)
庚戌上謁太廟辛亥祀昊天上帝赦天下　築望仙臺
於南郊　庚申義安太后王氏崩(太和五年宰相建白/以太皇太后與寳厯)
(太后稱號未辨前代詔令不敢斥言皆以宫為/稱今寳厯太后居義安殿宜曰義安太后詔可)　以秘
書監盧𢎞宣為義武節度使𢎞宣性寛厚而難犯為政
簡易(易以/䜴翻)其下便之河北之法軍中偶語者斬𢎞宣至
除其法(河北諸帥防其下相與聚謀以圖已故嚴軍中/偶語之法以剛制之盧𢎞宣至中山乃除其法)
詔賜粟三十萬斛在飛狐西計運致之費踰於粟價𢎞
宣遣吏守之㑹春旱𢎞宣命軍民隨意自往取之粟皆
入境約秋稔償之時成徳魏博皆饑獨易定之境無害
　淮南節度使李紳按江都令呉湘盜用程糧錢(新書/百官)
(志主客郎中主蕃客東南蕃使還者給入海程糧西北/蕃使還者給度磧程糧至於官吏以公事有逺行則須)
(計程以給糧而糧重不可逺/致則以錢凖估故有程糧錢)强娶所部百姓顔恱女估
其資裝為贓罪當死湘武陵之兄子也(呉武陵見二百/三十九卷憲宗)
(元和/十年)李徳裕素惡武陵(惡烏/路翻)議者多言其寃諫官請覆
按詔遣監察御史崔元藻李稠覆之還言湘盜程糧錢
有實顔恱本衢州人甞為青州牙推妻亦士族與前獄
異徳裕以為無與奪二月貶元藻端州司户稠汀州司
户不復更推亦不付法司詳斷即如紳奏處湘死(復扶/又翻)
(斷丁亂翻處昌呂翻為徳/裕以呉湘獄致禍張本)諫議大夫栁仲郢敬晦皆上
疏爭之不納稠晉江人(宋白曰泉州治晉江縣晉/為晉安縣地隋廢郡為邑)晦昕
之弟也(敬昕見上/卷三年)　李徳裕以栁仲郢為京兆尹素與
牛僧孺善謝徳裕曰不意太尉恩奬及此仰報厚徳敢
不如竒章公門館徳裕不以為嫌(隋封牛𢎞為竒章公/牛僧孺蓋其後也故)
(時人亦呼之為竒章公宋白曰竒章縣屬巴州本漢/葭萌縣地梁置竒章縣取縣東八里竒章山為名)夏
四月壬寅以陜虢觀察使李拭為冊黠戛斯可汗使(陜/失)
(冉/翻)　五月壬戌葬恭僖皇后于光陵柏城之外(義安太/后諡曰)
(恭僖后於穆宗非伉儷/故陪葬光陵而不合)　門下侍郎同平章事杜悰罷
為右僕射中書侍郎同平章事崔鉉罷為户部尚書乙
丑以户部侍郎李回為中書侍郎同平章事判户部如
故　祠部奏括天下寺四千六百蘭若四萬僧尼二十
六萬五百(祠部掌僧尼故使括之若人者翻釋氏要覽/曰蘭若者梵言阿蘭若唐言無諍也四方律)
(云空靜處智度經云逺/離處大悲經云離諸忿)　黠戛斯可汗為宗英雄武誠
明可汗　秋七月丙午朔日有食之　上惡僧尼耗蠧
天下欲去之(惡烏路翻/去羌吕翻)道士趙歸真等復勸之(復扶/又翻)乃
先毁山野招提蘭若(釋書云招提菩薩皆佛名故號寺/或謂之招提増輝記曰招提者梵)
(言拓鬬提奢唐言四方僧物後人傳寫之誤以拓為招/又省去鬬奢二字只稱招提即今十方寺院是也薩波)
(論云西天度地以四肘為一弓去村店五百弓不逺不/近以閒靜為蘭若史炤曰今若以唐尺計之度二里許)
敕上都東都兩街各留二寺(唐謂長安曰上都時左街/留慈恩薦福右街留西明)
(莊/嚴)每寺留僧三十人天下節度觀察使治所及同華商
汝州各留一寺(華户/化翻)分為三等上等留僧二十人中等
留十人下等五人(東考異曰實録中書門下奏請上都/  都兩街各留寺十所毎寺留僧十)
(人大藩鎮各一所僧亦依前詔敕上都東都毎街各留/寺兩所毎寺僧各留三十人中書門下奏奉敕諸道所)
(留僧尼數宜令更商量分為三等上至二十人中至十/人下至五人今據天下諸道共五十處四十六道合配)
(三等鎮州魏博淮南西川山南東道荆南嶺南汴宋幽/州東川鄂岳浙西浙東宣歙湖南江西河南府望毎道)
(許留僧二十人山南西道河東鄭滑陳許潞磁鄆曹徐/泗鳯翔兖海淄青滄景易定福建同華州望今毎道許)
(留十人夏桂邕管黔中安南汝金商州容管望毎道許/留五人一道河中已敕下留十三人按鎮州凡五十六)
(州四十一道今云五十處四十六道誤也杜牧杭州南/亭記曰武宗即位始去其山臺野邑四萬所冠其徒幾)
(至十萬人後至㑹昌五年始命西京留佛寺四僧惟十/人東都二寺天下所謂節度觀察同華汝三十四治所)
(得留一寺僧凖西京數其他刺史州不得有寺凡除寺/四千六百僧尼䈂冠二十六萬五百實録注又云按唐)
(時石刻云兩都留寺僧各十人郡國留寺/二僧各三人數皆不同今從實録前文)餘僧及尼并
大秦穆䕶祅僧皆勒歸俗(大秦穆䕶又釋氏之外教如/回鶻摩尼之類是時勑曰大)
(秦穆䕶等祠釋教既已釐革邪法不可獨存其人並勒/還俗遞歸本貫充稅户如外國人送逺處收管祅乎煙)
(翻胡神也唐制祠部嵗再祀磧西諸州火祅/而禁民祈祭官品令有祅正蓋主祅僧也)寺非應留
者立期令所在毁撤仍遣御史分道督之財貨田産並
沒官寺材以葺公廨驛舍(廨古/隘翻)銅像鐘磬以鑄錢　以
山南東道節度使鄭肅檢校右僕射同平章事　詔𤼵
昭義騎兵五百步兵千五百戍振武節度使盧鈞出至
裴村餞之潞卒素驕憚於逺戍乗醉回旗入城閉門大
譟鈞奔潞城以避之(宋白曰潞城縣春秋潞子嬰兒之/國漢為潞縣十三州志云潞水出)
(焉後魏太武改為刈陵縣隋開皇十三年置/潞城縣九域志潞城在潞州東北四十里)監軍王惟
直自出曉諭亂兵擊之傷旬日而卒李徳裕奏請詔河
東節度使王宰以步騎一千守石㑹闗三千自儀州路
據武安以斷邢洺之路(斷音/短)又令河陽節度使石雄引
兵守澤州河中節度使韋恭甫發步騎千人戍晉州如
此賊必無能為(分守四境使潞之亂卒/不得越逸而奔他鎮)皆從之　八月
李徳裕等奏東都九廟神主二十六今貯於太微宫小
屋(𤣥宗天寳二年改東都𤣥元皇帝廟曰太微宫劉昫/曰東都太微宫本武后家廟神龍初中宗反正廢武)
(氏廟主立太祖已下神主祔主安禄山陷洛陽以廟為/馬廄棄其神主協律郎嚴郢收而藏之史思明再陷洛)
(陽尋又散失賊平東都留守盧正已又募得/之廟已焚毁乃寄主於太微宫貯丁呂翻)請以廢寺
材復修太廟　壬午詔陳釋教之弊宣告中外凡天下
所毁寺四千六百餘區歸俗僧尼二十六萬五百人大
秦穆䕶祅僧二千餘人毁招提蘭若四萬餘區(曰考異/  㑹要)
(元和二年薛平奏請賜中條山蘭若額為大和寺蓋官/賜額者為寺私造者為招提蘭若杜牧所謂山臺野邑)
(是/也)收良田數千萬頃奴婢十五萬人所留僧皆𨽻主客
不𨽻祠部(時中書門下奏據大唐六典祠部掌天地宗/廟大祭與僧事殊不相當又萬務根本合歸)
(尚書省𨽻鴻臚寺亦未為允當又據六典主客掌朝貢/之國七十餘蕃五天竺國並在數内釋氏出自天竺國)
(今陛下以其非中國之教已有釐革僧尼名籍便/令係主客不𨽻祠部及鴻臚寺至為允當從之)百官
奉表稱賀尋又詔東都止留僧二十人諸道留二十人
者減其半留十人者減三人留五人者更不留五臺僧
多亡奔幽州(五臺在代州五臺縣山形五峙相傳以為/文殊示現之地華嚴經疏云清涼山者即)
(代州鴈門五臺山也以嵗積堅冰夏仍飛雪曽無炎暑/故曰清涼五峯聳出頂無林木有如壘土之臺故曰五)
(臺古傳云山在長安東北一千六百餘里代州之所管/山頂至州城一百餘里其山左隣恒山右接天池南屬)
(五臺縣北至繁畤縣環基所至五百餘里靈記云五臺/山有四埵去臺各一百二十里據古經所載今北臺即)
(是中臺中臺即是南臺大黄尖即是北臺栲栳山即是/西臺漫天石即是東臺惟北臺中臺古時無異東臺西)
(臺古今無别無恤臺恒山頂是也昔趙襄子名無恤曽/登此山觀代國下瞰東海西瞢□山有宫池古廟隋煬)
(帝避暑於此而居因天池造立宫室龍樓鳯閣遍滿池/邊號為西埵南繋舟山上有銅環船軸猶在昔帝堯遭)
(水繋舟於此世傳文殊見于南臺號為南埵北有覆宿/堆即夏屋山也後魏孝文皇帝避暑往復宿此下見雲)
(州謂之北埵中臺稍近西北有太華泉有古寺二十餘/處東臺去太華泉四十二里䑓上遥見滄瀛諸州日出)
(時下視大海猶陂澤焉有古寺十五處西臺去太華泉/四里危嶝千雲喬林拂日有古寺十二處南臺去太華)
(泉八十里最為幽寂有古寺九處北臺去太華泉十二/里有古寺八處唐末所添寺不在其數五臺縣本漢慮)
(虒縣慮虒音驢夷隋大/業二年改為五臺縣)李徳裕召進奏官謂曰汝趣白
本使(趣讀/曰促)五臺僧為將必不如幽州將為卒必不如幽
州卒何為虛取容納之名染於人口(將即亮翻染如/豔翻又而險翻)獨
不見近日劉從諫招聚無筭閒人竟有何益張仲武乃
封二刀付居庸闗曰有游僧入境則斬之主客郎中韋
博以為事不宜太過李徳裕惡之(惡烏/路翻)出為靈武節度
副使昭義亂兵奉都將李文矩為帥(帥所/類翻)文矩不從亂
兵亦不敢害文矩稍以禍福諭之亂兵漸聽命乃遣人
謝盧鈞於潞城鈞還入上黨復遣之戍振武行一驛乃
潛選兵追之明日及於太平驛(唐制三十里一驛太平/驛在潞州北六十里宋)
(白曰太平驛東南/距潞州八十里)盡殺之(臣考異曰獻替記上信任宰/  無不先訪問無獨斷之事)
(唯誅討澤潞不肯捨赴振武官健及誅翦党項此二事/並禁中𤼵詔處分更不顧問振武官健回旗不肯進𤼵)
(先害監軍傔一人監軍王惟直自出曉諭又被傷痍旬/日而卒禁中兩軍樞密已下恨其不殺節將唯害中人)
(所以激上之怒盡須𠞰戮上問宰臣曰我送石雄領兵/至澤潞令盧鈞不誅討罪人如何徳裕曰盧鈞已失律)
(性又寛愞必恐自誅不得若便替却盧鈞亂卒罪惡轉/大須興兵討伐恐不如先除替令新帥誅翦上謂徳裕)
(曰勿惜盧鈞本非材將救澤潞叛兵疑李丕報嫌往劉/稹平後處置澤潞與劉稹同惡僅五千餘人皆是取得)
(髙文端王釗狀通姓名勘李丕狀同然後處分其間有/三兩人或王釗狀無名並不更問足明是李丕不能逞)
(其憾又云惟務茍安因循為政凡方鎮𤼵兵只合不出/軍城嚴兵自衛於城門閱過部伍更令軍將慰安豈有)
(自出送兵馬又令家口縱觀事同兒戲實不足惜緣大/兵之後須有防虞臣不敢隠黙由是中詔處分不復顧)
(問殺按盧鈞還入潞州諭戍兵使赴振武尋遣兵追擊/盡  之非上不肯捨也既云不可便替又云不如先除)
(替語自相違上云勿惜盧鈞是上語下云臣不敢隠黙/乃是徳裕語獻替記至此差舛尤甚不可復據又處置)
(澤潞五千餘人太多/必是五十字誤耳)具以狀聞且請罷河東河陽兵在
境上者從之　九月詔修東都太廟(如李徳裕/所奏也)　李徳
裕請置備邊庫令户部嵗入錢帛十二萬緡匹度支鹽
鐡嵗入錢帛十三萬緡匹明年減其三之一凡諸道所
進助軍財貨皆入焉以度支郎中判之　王才人寵冠
後庭(冠古/玩翻)上欲立以為后李徳裕以才人寒族且無子
恐不厭天下之望(厭益涉翻/伏也合也)乃止　上餌方士金丹性
加躁急喜怒不常冬十月上問李徳裕以外事對曰陛
下威斷不測(斷丁/亂翻)外人頗驚懼曏者寇逆暴横(横户/孟翻)固
宜以威制之今天下既平願陛下以寛理之但使得罪
者無怨為善者不驚則為寛矣　以衡山道士劉𤣥靜
為銀青光祿大夫崇𤣥館學士賜號廣成先生為之治
崇𤣥館置吏鑄印(唐有崇𤣥署令掌僧道屬宗正寺又/有崇𤣥學博士掌教𤣥學生𤣥宗天)
(寳二年改崇𤣥學曰崇𤣥館改博/士曰學士為之于偽翻治直之翻)𤣥靜固辭乞還山許
之　李徳裕秉政日乆好徇愛憎(好呼/到翻)人多怨之自杜
悰崔鉉罷相宦官左右言其太專上亦不恱給事中韋
𢎞質上疏言宰相權重不應更領三司錢榖徳裕奏稱
制置職業人主之柄𢎞質受人教導所謂賤人圖柄臣
(傳曰下輕其上爵賤臣圖柄/臣則國家動揺而人不靜)非所宜言十二月𢎞質坐
貶官由是衆怒愈甚(史言李徳裕以/自專自用速禍)　上自秋冬以來
覺有疾而道士以為換骨上祕其事外人但怪上希復
遊獵(復扶又/翻下同)宰相奏事者亦不敢乆留詔罷來年正旦
朝㑹(以有/疾也)　吐蕃論恐熱復糾合諸部擊尚婢婢婢婢
遣厖結藏將兵五千拒之恐熱大敗與數十騎遁去婢
婢傳檄河湟數恐熱殘虐之罪(數恐所/具翻)曰汝輩本唐人
吐蕃無主則相與歸唐毋為恐熱所獵如狐兔也於是
諸部從恐熱者稍稍引去　是時天下户四百九十五
萬五千一百五十一　朝廷雖為党項置使(帝以侍御/史為使分)
(三部招定党項以邠寧延屬崔彦曽/鹽夏長凙屬李鄠靈武麟勝屬鄭賀)党項侵盜不已攻
陷邠寧鹽州界城堡屯叱利寨宰相請遣使宣慰上決
意討之
六年春二月庚辰以夏州節度使米暨為東北道招討
党項使(米姓出於西域康居枝庶分為/米國後入中國子孫遂以為姓)　上疾乆未平
以為漢火徳改洛為雒(漢光武改洛/陽為雒陽)唐土徳不可以王
氣勝君名三月下詔改名炎(王于况翻唐以土徳王而/帝名瀍瀍旁從水土勝水)
(故言以王氣勝君名今改名炎炎從火火能生土取/以君名生王氣也帝未幾而晏駕厭勝果何益哉)上
自正月乙夘不視朝(記考異曰實錄作十五日按獻替/  自正月十三日後至三月二十)
(日更不開延英時見中詔/處分莫得預焉今從之)宰相請見不許(見賢/遍翻)中外憂
懼初憲宗納李錡妾鄭氏生光王怡怡幼時宫中皆以
為不慧太和以後益自韜匿羣居游處(處昌/呂翻)未甞𤼵言
文宗幸十六宅宴集好誘其言以為戲笑(好呼/到翻)上性豪
邁尤所不禮(即考異曰韋昭度續皇王寳運錄曰宣宗/  憲皇第四子自憲皇崩便合紹位乃與)
(姪文宗文宗崩武皇慮有他謀乃密令中常侍四人擒/宣宗於永巷幽之數日沈於宫厠宦者仇公武愍之乃)
(奏武宗曰前者王子不宜乆於宫厠誅之武宗曰唯唯/仇公武取出於車中以糞土雜物覆之將别路歸家密)
(養之三年後武皇宫車晏駕百官奉迎于玉宸殿立之/尋擢仇公武為軍容使尉遲偓中朝故事曰敬宗文宗)
(武宗相次即位宣皇皆叔父也武宗初登極深忌焉一/日㑹鞠於禁苑間武宗召上遥覩瞬目於中官仇士良)
(士良躍馬向前曰適有㫖王可下馬士良命中官輿出/軍中奏云落馬已不救矣尋請為僧遊行江表間㑹昌)
(末中人請還京遂即位令狐澄貞陵遺事曰上在藩時/甞從駕迴而上誤墮馬人不之覺比二更方能興時天)
(大雪四顧悄無人聲上寒甚㑹巡警者至大驚上曰我/光王也不悟至此方困且渇若為我求水警者即於旁)
(近得水以進遂委而去上良乆起舉甌將飲顧甌中水/盡為芳醪矣上獨喜自負一舉盡甌已而體微煖有力)
(遂步歸藩邸此三事/皆鄙妄無稽今不取)及上疾篤旬日不能言諸宦官密
於禁中定䇿辛酉下詔稱皇子冲幼須選賢徳光王怡
可立為皇太叔(武考異曰舊紀三月一日止為皇太叔/  宗實錄云壬戌宣宗實錄云辛酉按)
(獻替記云自正月十三日後至三月二十日更不聞/延英蓋二十一日則宣宗見百寮也今從宣宗實錄)更
名忱(更工衡翻/忱時壬翻)應軍國政事令權句當(以武宗之英逹/李徳裕之得君)
(而不能定後嗣卒制命於宦豎北司掌兵且專/宫禁之權也句古侯翻當丁浪翻下咸當同)太叔見
百官哀戚滿容裁决庶務咸當於理人始知有隠徳焉
(當丁/浪翻)甲子上崩(年三/十三)以李徳裕攝冢宰丁夘宣宗即位
宣宗素惡李徳裕之專(惡烏/路翻)即位之日徳裕奉冊既罷
謂左右曰適近我者非太尉邪毎顧我使我毛髮洒淅
(近其靳翻洒淅肅然/之意言可畏憚也)夏四月辛未朔上始聽政　尊母
鄭氏為皇太后　壬申以門下侍郎同平章政事李徳
裕同平章事充荆南節度使(云考異曰實錄新表傳皆/  徳裕自守太尉檢校司)
(徒今從舊紀又貞陵遺事曰上初即位於太極殿時宰/相李徳裕與行冊禮及退上謂宦侍云云聽政之二日)
(遂出為荆門舊徳裕傳曰五年武宗上尊號累表乞骸/不許徳裕病月餘堅請解機務乃以本官平章事兼江)
(陵尹荆南節度使數月追復知政事宣宗即位罷相出/為東都留守按舊紀新表及諸書武宗朝徳裕未嘗罷)
(免此年九月方自江陵除東/都留守舊傳謬誤今從實錄)徳裕秉權日乆位重有功
衆不謂其遽罷聞之莫不驚駭甲戌貶工部尚書判鹽
鐵轉運使薛元賞為忠州刺史弟京兆少尹權知府事
元龜為崖州司户皆徳裕之黨也　杖殺道士趙歸真
等數人流羅浮山人軒轅集于嶺南五月乙巳赦天下
上京兩街先聽留兩寺外更各増置八寺(左街先留慈/恩薦福今増)
(置興唐保夀二寺寳應寺改為資聖寺青龍寺改為䕶/國寺菩提寺改為保唐寺清禪寺改為安國寺尼寺二)
(所法雲寺改為唐安寺崇敬寺改為唐昌寺右街先留/西明寺改為福夀寺莊嚴寺改為聖夀寺添置僧寺一)
(所千福寺尼寺一所興聖寺依舊名化度寺改為崇福/寺永泰寺改為萬夀寺清國寺改為崇聖寺經行寺改)
(為龍興寺奉恩寺改為興福寺尼寺一所萬善寺改為/延唐寺  考異曰杭州南亭記曰今天子即位天下州)
(率與二寺用齒衰男女為其徒各止三十人兩京數倍/其四五焉實録凖五日敕兩街先留寺兩所外更添八)
(所注唐石刻云京師兩街各置十寺寺僧/五十人蓋謂二年正月赦後非今赦也)僧尼依前𨽻
功徳使不𨽻主客(唐初天下僧尼道士女官皆𨽻鴻臚/寺武后延載元年以僧尼𨽻祠部開)
(元二十四年道士女官𨽻宗正寺天寳二載以道士𨽻/司封貞元四年崇𤣥館罷大學士後復置左右街大功)
(徳使東都功徳使修功徳使總僧尼之籍及功役元和/二年以道士女官𨽻左右街功徳使㑹昌二年以僧尼)
(𨽻主客太清宫置𤣥元館亦有學士至六/年廢而僧尼復𨽻兩街功徳使即是年也)所度僧尼仍
令祠部給牒(改武宗之政也牒即今/祠部所給僧道度牒也)　以翰林學士兵
部侍郎白敏中同平章事　辛酉立皇子温為鄆王渼
為雍王(渼音/美)涇為雅王滋為䕫王沂為慶王　六月禮
儀使奏請復代宗神主於太廟(開成五年文宗升祔代/宗神主以親盡祧遷今)
(請復/之)以敬宗文宗武宗同為一代於廟東増置兩室為
九代十一室從之　秋七月壬寅淮南節度使李紳薨
　回鶻烏介可汗之衆稍稍降散及凍餒死所餘不及
三千人國相逸隠啜殺烏介於金山(烏介可汗自殺胡/山之敗竄於黒車)
(子族今為/其下所殺)立其弟特勒遏捻為可汗(捻奴/協翻)　八月壬申
葬至道昭肅孝皇帝于端陵(端陵在京兆三/原縣東十里)廟號武宗
初武宗疾困顧王才人曰我死汝當如何對曰願從陛
下於九泉武宗以巾授之武宗崩才人即縊(武宗之問/王才人之)
(死懲楊妃/之禍也)上聞而矜之贈貴妃葬於端陵柏城之内(考/)
(異曰蔡京王貴妃傳曰帝疾亟才人乆視帝而歸燕息/處濃粧潔服如常日乃取所翫用物散與内家淨盡持)
(帝所授巾至帝前已見升遐容易自縊而仆於御座下/以縊為名而得卒舊紀武宗葬端陵徳妃王氏祔焉李)
(徳裕獻替記自上臨御王妃有專房之寵至是以嬌妬/忤㫖一夕而殞羣情無不驚懼以謂上功成之後喜怒)
(不測徳裕因以進諫在五年十月與王貴妃傳不同恐/獻替記誤康軿劇談録曰孟才人善歌有寵於武宗屬)
(一旦聖體不豫召而問之曰我或不諱汝將何之對曰/若陛下萬嵗之後無復生為是口令於御前歌河滿子)
(一曲聲調悽咽聞者涕零及宫車晏駕哀慟數日而/殞窆於端陵之側此事恐正是王才人傳聞不同)
以循州司馬牛僧孺為衡州長史封州流人李宗閔為
郴州司馬恩州司馬崔珙為安州長史(安州漢安陸縣/地京師東南二)
(千五十/一里)潮州刺史楊嗣復為江州刺史昭州刺史李珏
為郴州刺史僧孺等五相皆武宗所貶逐(楊嗣復貶見/二百四十六)
(卷元年三年崔珙罷相崔鉉代之奏珙妄費宋滑院鹽/鐵錢九十萬緡又劾與劉從諫厚數䕶其姦貶澧州刺)
(史再斥恩州司馬僧/孺宗閔貶見上四年)至是同日北遷宗閔未離封州而
卒(離力/智翻)　九月以荆南節度使李徳裕為東都留守解
平章事以中書侍郎同平章事鄭肅同平章事充荆南
節度使　以兵部侍郎判度支盧商為中書侍郎同平
章事商翰之族孫也(盧翰相徳宗於/興元貞元之間)　冊黠戛斯可汗
使者以國喪未行或以為僻逺小國不足與之抗衡回
鶻未平不應遽有建置詔百官集議事遂寢　蠻寇安
南經畧使裴元裕帥鄰道兵討之(帥讀/曰率)　以右常侍李
景讓為浙西觀察使(右常侍右散/騎常侍也)初景讓母鄭氏性嚴
明早寡家貧居於東都諸子皆幼母自教之宅後古牆
因雨隤陷(隤杜回翻/下墜也)得錢盈船奴婢喜走告母母往焚
香祝之曰吾聞無勞而獲身之災也天必以先君餘慶
矜其貧而賜之則願諸孤他日學問有成乃其志也此
不敢取遽命掩而築之三子景讓景温景莊皆舉進士
及第景讓官達髮已斑白小有過不免捶楚(捶止/橤翻)景讓
在浙西有左都押牙迕景讓意(迕五/故翻)景讓杖之而斃軍
中憤怒將為變母聞之景讓方視事母出坐聽事(聽讀/曰㕔)
立景讓於庭而責之曰天子付汝以方面國家刑法豈
得以為汝喜怒之資妄殺無罪之人乎萬一致一方不
寧豈惟上負朝廷使垂年之母銜羞入地(垂末垂也垂/年猶言末垂)
(之/年)何以見汝之先人乎命左右褫其衣坐之(褫丑/豸翻)將撻
其背將佐皆為之請(為于/偽翻)拜且泣乆乃釋之軍中由是
遂安景莊老於場屋(唐人謂貢院為/場屋至今猶然)每被黜母輒撻景
讓然景讓終不肯屬主司(屬之欲翻主司校文主司也/禮部侍郎知貢舉者是也)
曰朝廷取士自有公道豈敢效人求闗節乎乆之宰相
謂主司曰李景莊今嵗不可不收可憐彼翁每嵗受撻
由是始及第　冬十月禮院奏禘祭祝文於穆敬文武
四室但稱嗣皇帝臣某昭告從之(太常有禮院帝於穆/宗弟也於敬文武叔)
(也/)　甲申上受三洞法籙於衡山道士劉𤣥靜(既杖殺/趙歸真)
(而復受法籙所謂尤而效之/㑹昌五年劉𤣥靜還衡山)　十二月戊辰朔日有食
之
　　宣宗元聖至明成武獻文睿智章仁神聰懿道大
　　孝皇帝上(諱怡即位改名忱憲宗第十三子按通/鑑書唐諸帝號自𤣥宗以後皆以葬陵)
　　　(諡冊為正宣宗諡聖武獻文孝皇帝若元聖至/明成武獻文睿智章仁神聰懿道大孝則咸通)
　　　(十三年追/崇之號也)
大中元年春正月甲寅上祀圎丘赦天下改元　二月
加盧龍節度使張仲武同平章事賞其破回鶻也(石雄/獨非)
(破回鶻/者乎)　癸未上以旱故減膳徹樂出宫女縱鷹隼(隼/聳)
(尹/翻)止營繕命中書侍郎同平章事盧商與御史中丞封
敖疎理京城繫囚大理卿馬植奏稱盧商等務行寛宥
凡抵極法一切免死彼官典犯贓及故殺人平日大赦
所不免今因疎理而原之使貪吏無所懲畏死者衘寃
無告恐非所以消旱災致和氣也昔周饑克殷而年豐
(左傳甯莊子之/言為討邢𤼵也)衛旱討邢而雨降是則誅罪戮姦式合
天意雪寃决滯乃副聖心也乞再加裁定詔兩省五品
以上議之(兩省五品以上官自給/事中中書舍人以上也)　初李徳裕執政引
白敏中為翰林學士(見二百四十六/卷㑹昌二年)及武宗崩徳裕失
勢敏中乗上下之怒竭力排之使其黨李咸訟徳裕罪
(黨考異曰實錄白敏中令狐綯在㑹昌中徳裕不以朋/  疑之置之臺閣及徳裕失勢抵掌㦸手同謀斥逐而)
(崔鉉亦以㑹昌末罷相怨徳裕大中初敏中復薦鉉在/中書乃令其黨人李咸者訟徳裕輔政時隂事罷徳裕)
(留守以太子少保分司東都按舊傳綯以大中二年自/湖州刺史入知制誥鉉以三年自河中節度使入為相)
(此時未也實録誤月今按通鑑所書令狐綯知/制誥在是年六七  之間湖州刺史有前字)徳裕由
是自東都留守以太子少保分司(分司東/都也)左諫議大夫
張鷺等上言陛下以旱理繫囚慮有寃滯今所原死罪
無寃可雪恐凶險僥倖之徒常思水旱為災宜如馬植
所奏詔從之皆論如法以植為刑部侍郎充鹽鐵轉運
使植素以文學政事有名於時李徳裕不之重及白敏
中秉政凡徳裕所薄者皆不次用之以盧商為武昌節
度使以刑部尚書判度支崔元式為門下侍郎翰林學
士户部侍郎韋琮為中書侍郎並同平章事　閏月敕
應㑹昌五年所廢寺有僧能營葺者聽自居之有司毋
得禁止是時君相務反㑹昌之政(相息/亮翻)故僧尼之弊皆
復其舊(觀通鑑所書則㑹昌/大中之是非可見矣)　己酉積慶太后蕭氏崩
(蕭后文宗之母也武宗時/徙居積慶殿故以稱之)　五月幽州節度使張仲武
大破諸奚　吐蕃論恐熱乗武宗之喪誘党項及回鶻
餘衆寇河西(誘音/酉)詔河東節度使王宰將代北諸軍擊
之(代北諸軍謂陘/嶺以北諸軍也)宰以沙陀朱邪赤心為前鋒自麟州
濟河與恐熱戰於鹽州破走之　六月以鴻臚卿李業
為冊黠戛斯英武誠明可汗使　上謂白敏中曰朕昔
從憲宗之喪道遇風雨百官六宫四散避去惟山陵使
長而多髯(髯如/占翻)攀靈駕不去誰也對曰令狐楚上曰有
子乎對曰長子緒今為隨州刺史上曰堪為相乎對曰
緒少病風痺(少詩照翻痺必至/翻脚冷濕病也)次子綯前湖州刺史有
才器上即擢為考功郎中知制誥綯入謝上問以元和
故事綯條對甚悉(綯徒刀翻/悉詳也)上恱遂有大用之意(為令/狐綯)
(抦用/張本)　秋八月丙申以門下侍郎同平章事李回同平
章事充西川節度使　葬貞獻皇后於光陵之側(積慶/蕭后)
(諡貞/獻)　上敦睦兄弟作雍和殿於十六宅(㑹要是年勅/親親樓號雍)
(和殿别造屋宇廊舍七百間/宋白曰雍和殿在睦親院)數臨幸置酒作樂擊毬盡
歡(數所/角翻)諸王有疾常親至臥内存問憂形於色　突厥
掠漕米及行商振武節度使史憲忠擊破之(按考異曰/  突厥亡)
(巳乆蓋猶有餘種在振武之北者/余謂此突厥餘種保塞内屬者也)　　九月丁夘以金
吾大將軍鄭光為平盧節度使光潤州人太后之弟也
　乙酉前永寧尉呉汝納訟其弟湘罪不至死李紳與
李徳裕相表裏欺罔武宗枉殺臣弟乞召江州司户崔
元藻等對辨(呉湘死見上卷/武宗㑹昌五年)丁亥敕御史臺鞠實以聞
(鞠實窮治/其實也)冬十二月庚戌御史臺奏據崔元藻所列呉
湘寃狀如呉汝納之言戊午貶太子少保分司李徳裕
為潮州司馬　吏部奏㑹昌四年所減州縣官内復増
三百八十三貟(讀者至此以減者為是邪以於/既減之後而復增者為是邪)
二年正月甲子羣臣上尊號曰聖敬文思和武光孝皇
帝(思相/吏翻)赦天下　初李徳裕執政有薦丁柔立清直可
任諫官者徳裕不能用上即位柔立為右補闕徳裕貶
潮州柔立上疏訟其寃丙寅坐阿附貶南陽尉(史言丁/柔立有)
(是非之心南陽縣漢南陽郡所治宛縣地也隋改為/南陽縣唐屬鄧州九域志在州東北一百二十里)
西川節度使李回桂管觀察使鄭亞坐前不能直呉湘
寃乙酉回左遷湖南觀察使亞貶循州刺史李紳追奪
三任告身(李紳已薨/故追奪)中書舎人崔嘏坐草李徳裕制不
盡言其罪己丑貶端州刺史　回鶻遏捻可汗仰給於
奚王石舎朗(仰牛/向翻)及張仲武大破奚衆(見去年/五月)回鶻無
所得食日益耗散至是所存貴人以下不滿五百人依
於室韋使者入賀正(此回鶻/使者也)過幽州張仲武使歸取遏
捻等遏捻聞之夜與妻葛禄子特勒毒斯等九騎西走
餘衆追之不及相與大哭室韋分回鶻餘衆為七七姓
共分之(室韋有嶺西部山北部黄頭部如者部婆萵部/訥北部駱丹部凡七姓悉居栁城東北近者三)
(千里逺者六/千里而贏)居二日黠戛斯遣其相阿播帥諸胡兵號
七萬來取回鶻(帥讀/曰率)大破室韋悉收回鶻餘衆歸磧北
猶有數帳潛竄山林鈔盜諸胡(鈔楚/交翻)其别部厖勒先在
安西亦自稱可汗居甘州總磧西諸城種落微弱時入
獻見(見賢遍翻回鶻至五季時入獻/見者皆厖勒種類也種章勇翻)　二月庚子以知
制誥令狐綯為翰林學士上甞以太宗所撰金鏡(金鏡/書太)
(宗所/著也)授綯使讀之至亂未甞不任不肖至治未甞不任
忠賢(治直/吏翻)上止之曰凡求致太平當以此言為首又書
貞觀政要於屏風每正色拱手而讀之(觀古/玩翻)上欲知百
官名數令狐綯曰六品已下官卑數多皆吏部注擬五
品以上則政府制授各有籍命曰具貟上命宰相作具
貟御覽五卷上之(上之時/掌翻)常寘於案上　立皇子澤為
濮王上欲作五王院於大明宫以處皇子之幼者(處昌/吕翻)
召術士柴嶽明使相其地嶽明對曰臣庶之家遷徙不
常故有自陽宅入隂宅隂宅入陽宅刑克禍福師有其
說(隂陽家所謂三刑謂寅刑巳巳刑申申刑寅丑刑戌/戌刑未未刑丑子刑夘夘刑子辰刑辰午刑午酉刑)
(酉亥刑亥克謂金克木木克/土土克水水克火火克金)今陛下深拱法宫(如淳曰/法宫路)
(寢正/殿也)萬神擁衛隂陽書本不言帝王家上善其言賜束
帛遣之　夏五月己未朔日有食之　門下侍郎同平
章事崔元式罷為户部尚書以兵部侍郎判度支户部
周墀刑部侍郎鹽鐵轉運使馬植并同平章事(并當/作並)初
墀為義成節度使辟韋澳為判官及為相謂澳曰力小
任重何以相助澳曰願相公無權墀愕然不知所謂澳
曰官賞刑罰與天下共其可否勿以己之愛憎喜怒移
之天下自理何權之有墀深然之澳貫之之子也(澳烏/到翻)
(韋貫之元/和中為相)　己夘太皇太后郭氏崩于興慶宫六月禮
院檢討官王皥貶句容令(唐太常寺有禮院修撰檢討/官各一貟宋白曰貞元九年)
(四月敕太常寺宜署禮院修撰檢討官各一貟使為定/額句容縣屬昇州宋白曰句容縣本漢縣以界内茅山)
(本名句曲/山因立名)初憲宗之崩上疑郭太后預其謀又鄭太后
本郭太后侍兒有宿怨故上即位待郭太后禮殊薄郭
太后意怏怏一日登勤政樓(即𤣥宗所起勤政務/本之樓在興慶宫)欲自
隕上聞之大怒是夕崩外人頗有異論上以鄭太后故
不欲以郭后袝憲宗有司請葬景陵外園皥奏宜合葬
景陵神主配憲宗室奏入上大怒白敏中召皥詰之皥
曰太皇太后汾陽王之孫(郭子儀封/汾陽王)憲宗在東宫為正
妃逮事順宗為婦憲宗厭代之夕事出曖昧太皇太后
母天下歴五朝(五朝穆敬/文武宣)豈得以曖昧之事遽廢正嫡
之禮乎敏中怒甚皥辭氣愈厲諸相㑹食周墀立於敏
中之門以俟之敏中使謝曰方為一書生所苦公弟先
行(弟與/第同)墀入至敏中㕔問其事見皥爭辨方急墀舉手
加顙歎皥孤直明日皥坐貶官(寅考異曰實録五月戊/  以太皇太后寢疾權)
(不聽政宰臣帥百寮問太后起居己夘復問起居下遺/令是日太后崩初上纂位以憲宗遇弑頗疑后在黨中)
(至是暴得疾崩帝之志也甲申白敏中帥百寮上表請/聽政不許乙酉又上表不許丙戌三上表乃依六月貶)
(禮院檢討官王皥為潤州句容令舊傳曰宣宗繼統即/后之諸子也思禮愈異於前朝大中年崩袝景陵后歴)
(位七朝五居太母之尊人君行子孫之禮福夀隆貴四/十餘年雖漢之馬鄧無以加焉識者以為汾陽社稷之)
(功未泯復鍾慶于懿安焉裴延裕東觀奏記曰憲宗皇/帝晏駕之夕上雖幼頗記其事追恨光陵商臣之酷即)
(位後誅鉏惡黨無漏網者郭太后以上英察孝果且懷/慙懼時居興慶宫一日與一二侍兒同升勤政樓倚衡)
(而望便欲殞於樓下欲成上過左右急持之即聞于上/上大怒其夕大后暴崩上志也又曰懿安郭太后既崩)
(喪服許如故事禮院檢討官王皥抗疏請后合葬景陵/配饗憲宗廟室既入上大怒宰臣白敏中召皥詰其事)
(皥對云云翌日皥貶潤州句容縣令周墀亦免相按實/錄所言暴崩事皆出于東觀奏記若實有此事則既云)
(是夕暴崩何得前一日先下詔云以太后寢疾權不聽/政若無此事則廷裕豈敢輒誣宣宗或者郭后實以病)
(終而宣宗以平日疑忿之心欲黜其禮故皥爭之疑以/傳疑今參取之東觀奏記又曰杜悰通貴日久門下有)
(術士姓李悰任西川節度使馬植罷黔中赴闕至西川/李術士一見植謂悰曰馬中丞非常人也相公厚遇之)
(悰未之信術士一日密言於悰曰相公將有甚禍非馬/中丞不能救乞厚結之悰始驚信𤼵日厚幣贈之仍令)
(邸吏為植買宅生生之費無闕焉植至門方知感悰不/知其㫖尋除光禄卿報狀至蜀悰謂術士曰貴人到闕)
(作光禄勲矣術士曰姑待之稍進大理卿又遷刑部侍/郎充諸道鹽鐵使悰始驚憂俄而作相懿安皇太后崩)
(後悰懿安子壻也忽一日内榜子索檢責宰相元載故/事植諭㫖翌日延英上前萬端營救植素辯能回上㫖)
(事遂中寢按植㑹昌中已自黔中入為大理卿悰今年/二月始為西川節度今不取  按裴延裕後作廷裕必)
(有一/誤)　秋九月甲子再貶潮州司馬李徳裕為崖州司
户湖南觀察使李回為賀州刺史(崖州去京師七千四/百六十里賀州京師)
(東南四千一/百三十里)　前鳯翔節度使石雄詣政府自陳黑山
烏嶺之功(政府即謂政事堂黒山烏嶺功並見上卷武/宗㑹昌三年  考異曰此出范櫖雲谿友議)
(彼以烏嶺為/天井誤也)求一鎮以終老執政以雄李徳裕所薦曰
曏日之功朝廷以蒲孟岐三鎮酬之足矣(蒲河中孟河/陽岐鳯岐)
除左龍武統軍雄怏怏而薨　十一月庚午萬夀公主
適起居郎鄭顥顥絪之孫(鄭絪為相于/元和之初)登進士第為校
書郎右拾遺内供奉以文雅著稱公主上之愛女故選
顥尚之有司循舊制請用銀裝車上曰吾欲以儉約化
天下當自親者始令依外命婦以銅裝車(唐制公主乗/厭翟車外命)
(婦一品乗白/銅厭犢車)詔公主執婦禮皆如臣庶之法戒以毋得
輕夫族毋得預時事又申以手詔曰茍違吾戒必有太
平安樂之禍(樂音/洛)顥弟顗甞得危疾上遣使視之還問
公主何在曰在慈恩寺觀戲場上怒歎曰我怪士大夫
家不欲與我家為昏良有以也亟命召公主入宫立之
階下不之視公主懼涕泣謝罪上責之曰豈有小郎病
不往省視乃觀戲乎(自晉以來嫂謂叔/為小郎省悉景翻)遣歸鄭氏由是
終上之世貴戚皆兢兢守禮法如山東衣冠之族　壬
午葬懿安皇后於景陵之側(非禮也憲宗不為正其始/以致宣宗不為正其終)
　以中書侍郎同平章事韋琮為太子賔客分司　十
二月鳯翔節度使崔珙奏破吐蕃克清水清水先𨽻秦
州(宋白曰清水漢舊縣其地即秦仲始所封九域志清/水縣在秦州九十里宋白曰長興中移清水縣于上)
(邽鎮九域志之清/水長興所移也)詔以本州未復權𨽻鳯翔　上見憲
宗朝公卿子孫多擢用之刑部貟外郎杜勝次對上問
其家世對曰臣父黄裳首請憲宗監國(事見二百三十/六卷永貞元年)
(朝直/遥翻)即除給事中翰林學士裴諗度之子也上幸翰林
面除承㫖(諗式荏翻以裴度相元和之功自足以賞/延于世但翰林學士承㫖非賞功之官耳)
吐蕃論恐熱遣其將莽羅急藏將兵二萬畧地西鄙尚
婢婢遣其將拓拔懷光擊之於南谷大破之急藏降(降/户)
(江/翻)
三年春正月上與宰相論元和循吏孰為第一周墀曰
臣甞守土江西聞觀察使韋丹功徳被於八州(被皮義/翻八州)
(洪江鄂岳䖍/吉袁撫也)沒四十年老稚歌思(稚直/吏翻)如丹尚存乙亥
詔史館修撰杜牧撰丹遺愛碑以紀之仍擢其子河陽
觀察判官宙為御史　二月吐蕃論恐熱軍於河州尚
婢婢軍于河源軍(河源軍在鄯州東宋白曰河源軍/置在湟州東西本趙充國亭堠也)婢
婢諸將欲擊恐熱婢婢曰不可我軍驟勝而輕敵彼窮
困而致死戰必不利諸將不從婢婢知其必敗據河橋
以待之諸將果敗婢婢收餘衆焚橋歸鄯州(據河橋則/兵敗而退)
(者有歸路敗兵既度焚橋阻河則可以/截論恐熱之追掩史言尚婢婢善兵)　吐蕃秦原安
樂三州及石門等七闗來降(髙宗時吐谷渾為吐蕃所/逼徙于鄯州不安其居又)
(徙于靈州之境咸亨三年以靈州故鳴沙縣地置安樂/州以居之安史之亂吐蕃取安樂州吐谷渾又徙朔方)
(河東之境原州界冇石門驛藏制勝石峽木靖木峽六/盤七闗  考異曰實録涇原節度使康季榮奏吐蕃宰)
(相論恐熱殺東道節度使奉表以三州七闗來降獻祖/紀年錄亦云殺東道節度使奉表國史敘論恐熱事甚)
(詳至五年五月始來降此際未降也又不云殺東道節/度使且恐熱若以三州七闗來降朝廷必官賞之何故)
(但賞邊將而不及恐熱蓋三州七闗以吐蕃國亂自來/降唐朝廷遣諸道應接之非恐熱帥以來實錄誤耳)
以太僕卿陸耽為宣諭使詔涇原靈武鳯翔邠寧振武
皆出兵應接　河東節度使王宰入朝以貨結權倖求
以使相領宣武刑部尚書同平章事周墀上疏論之宰
遂還鎮駙馬都尉韋讓求為京兆尹墀言京兆尹非才
望不可為讓議竟寢墀又諫上開邊(開邊謂經/畧河西也)由是忤
㫖(忤五/故翻)夏四月以墀為東川節度使以御史大夫崔鉉
為中書侍郎同平章事兵部侍郎判户部魏扶同平章
事　癸巳盧龍奏節度使張仲武薨軍中立其子節度
押牙直方　翰林學士鄭顥言于上曰周墀以直言入
相亦以直言罷相上深感悟甲午墀入謝加檢校右僕
射　戊戌以張直方為盧龍留後　五月徐州軍亂逐
節度使李廓廓程之子也(李程見二百四十/三卷長慶四年)在鎮不治
(治直/之翻)右補闕鄭魯上言其狀且曰臣恐新麥未登徐師
必亂速命良帥救此一方(帥所/類翻)上未之省(省悉/景翻)徐州果
亂上思魯言擢為起居舍人以義成節度使盧𢎞止為
武寧節度使武寧士卒素驕有銀刀都尤甚屢逐主帥
𢎞止至鎮都虞候胡慶方復謀作亂(復扶/又翻)𢎞止誅之撫
循其餘訓以忠義軍府由是獲安　六月戊申以張直
方為盧龍節度使　涇原節度使康季榮取原州(原州/本治)
(髙平安史亂/後沒于吐蕃)及石門驛藏木峽制勝六磐石峽六闗秋
七月丁巳靈武節度使朱叔明取長樂州(長樂當作安/樂宋白曰安)
(樂州置於靈州鳴/沙縣樂音洛下同)甲子邠寧節度使張君緒取蕭闗(蕭/闗)
(縣舊志/屬原州)甲戌鳯翔節度使李玭取秦州(玭蒲蠲翻凡取/言易也秦州本)
(治上邽宋白曰時治成/紀在舊州南一百里)詔邠寧節度權移軍於寧州以
應接河西　八月乙酉改長樂州為威州(宋白曰靈州/鳴沙縣本漢)
(富平縣地後周立㑹州隋立環州以大河環曲為名唐/神龍中黙啜寇掠移縣於廢豐安城咸通三年歸復以)
(舊縣基置安樂州大/中三年改為威州)河隴老幼千餘人詣闕(實考異曰/  錄云數)
(千人今/從舊傳)己丑上御延喜門樓見之(延喜門在皇城東北/角六典皇城東面二)
(門北曰延喜南曰景風延喜門/則承天門外横街東直通化門)歡呼舞躍解胡服襲冠
帶觀者皆呼萬嵗詔募百姓懇闢三州七闗土田五年
不租稅自今京城罪人應配流者皆配十處(十處三州/七闗也)
四道將吏能於鎮戍之地營田者官給牛及種糧(四道/涇原)
(邠寜靈武鳯翔宋白曰史臣曰營田之名蓋緣邊多隙/地蕃兵鎮戍課其播殖以助軍須謂之屯田其後中原)
(兵興民户減耗野多閒田而治財賦者如沿邊例開置/名曰營田行之嵗乆不以兵乃招致農民强户謂之營)
(田户復有主務敗闕犯法之家沒納田宅亦/係于此自此諸道皆有營田務種章勇翻)温池鹽利
可贍邊陲委度支制置(神龍元年置温池縣屬靈州/是年度屬威州縣有鹽池)其
三州七闗鎮戍之卒皆倍給衣糧(言衣糧倍于/其他戍卒)仍二年
一代道路建置堡柵有商旅往來販易及戍卒子弟通
傳家信闗鎮毋得留難其山南劔南邊境有沒蕃州縣
亦令量力收復(廣徳以來西羌内侵山南巡内階成陷/沒文州移治劒南西山諸州亦多有沒)
(於吐蕃者按階州時為武州宋白曰階州漢武都之地/後魏平武都築城於仙陵山置武都鎮西魏始置武州)
(大厯初與秦州俱沒于吐蕃大中三/年收復復立武州景厯元年改階州)　冬十月改備邊
庫為延資庫(備邊庫初置見上/武宗㑹昌五年)　西川節度使杜悰奏
取維州　閏十一月丁酉宰相以克復河湟請上尊號
上曰憲宗常有志復河湟(見二百三十八/卷元和五年)以中原方用
兵(謂方用兵/於兩河也)未遂而崩今乃克成先志耳其議加順憲
二廟尊諡以昭功烈　盧龍節度使張直方暴忍喜遊
獵(喜許/記翻)軍中將作亂直方知之託言出獵遂舉族逃歸
京師軍中推牙將周綝為留後(綝丑林翻幽考異曰舊/紀十一月  州軍亂逐)
(張直方軍人推周綝為留後四年九月周綝卒軍人立/張允伸為留後直方傳曰直方多不法慮為將卒所圖)
(三年冬託以遊獵奔赴闕廷張允伸傳曰四年戎帥周/綝寢疾表允伸為留後新紀四年八月幽州軍亂逐張)
(直方張允伸自稱留後傳亦言直方出奔即以允伸為/留後實錄直方赴闕亦在去年八月至九月又云張允)
(伸知留後皆無周/綝姓名今從舊傳)直方至京師拜金吾大將軍　甲戌
追上順宗諡曰至徳𢎞道大聖大安孝皇帝憲宗諡曰
昭文章武大聖至神孝皇帝仍改題神主(自天寳已來/加上諸帝諡)
(號陵中玊冊及/神主未甞改題)　己未崖州司户李徳裕卒　山南西
道節度使鄭涯奏取扶州(劉昫曰扶州治同昌縣歴代/吐谷渾所據西魏逐吐谷渾)
(於此置鄧州及鄧寧郡蓋以平定鄧至羌為名隋初改/置扶州及同昌縣在長安西南一千六百九十里廣德)
(後沒於/吐蕃)
　
　
　
　
　
　
　
　
　
　
　
　
　
　
　資治通鑑卷二百四十八
