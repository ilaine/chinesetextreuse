
　建炎以来繫年要録巻二十八
　　　　　　　　　　　　宋　李心傳　撰
建炎三年九月丙午朔日有食之所蝕僅四分未㡬復
退故事日食不視朝吕頥浩言今車駕廵幸事務至繁
乃以晚朝進呈公事上謂頥浩曰太史所奏日蝕早而
分深朕適以油盆觀之食淺而退速頥浩曰陛下嚴恭
寅畏感格如此　宣義郎監登聞鼔院范燾上封事上
批令奉使金國吕頥浩召直學士院汪藻至都堂令作
國書且召燾赴堂咨問頥浩奏使臣以忠信為主而燾
所獻封事狂誕不經乃罷之　詔尚書兵部侍郎湯東
野權管平江府職事以李邴未至故也　是日上幸登
雲門外閲水軍時諜報金人䧟登莱密州且於梁山泊
造舟恐由海道以窺江浙初命杜充居建康盡䕶諸將
至是輔臣言建康至杭州千里至明越又數百里緩急
禀命恐失事機請以左軍都統制韓世忠充兩浙江淮
守禦使自鎮江至蘓常界圌山福山諸要害處悉以𨽻
之上曰未可此曹少能深識義理若權勢稍盛將来必
與杜充争衡止令兼圌山足矣
己酉上次常州
庚戌上次無錫縣晚朝進呈周望言昨晚望氣椘清覺
嘗占天象牛宿光明正在東南敵騎不渡江第恐擾闗
陜襄鄧為五路災爾上曰大率皆本晉天文志本朝自
祖宗禁星緯之學故自太史外世罕知者金人不禁其
人徃徃習知之
辛亥上次平江府
壬子金人降單州取興仁府遂䧟南亰守臣直徽猷閣
凌唐佐為所執敵因而用之(龔頥正忠義録云唐佐知/應天府建炎三年金人圍)
(城守節不屈偽齊欲用之不受命為所害此誤也趙甡/之遺史云金人至應天唐佐投拜金人以應天為歸徳)
(府令唐佐知府事日歴附傳亦云金人䧟南京執唐佐/降之復以為南京守今從附傳唐佐紹興二年十月死)
(節/)
癸丑端明殿學士簽書樞宻院事周望充兩浙荆湖等
路宣撫使時尚書右僕射吕頥浩請自留平江督諸將
拒戰而命望駐兵鄂渚以控上流既而上以頥浩不可
去行在乃以望為兩浙宣撫使總兵守平江府　翰林
學士奉議郎張守為端明殿學士朝奉郎同簽書樞宻
院事　正議大夫李梲守戸部尚書徃建康調軍食(熊/克)
(小歴户部侍郎李梲遷尚書按梲靖康中已為執/政無縁復除侍郎克誤也棁初見元年正月辛夘)　尚
書戸部侍郎陳邦光移刑部兵部侍郎湯東野移工部
　詔江東宣撫使劉光世移屯江州時隆祐皇太后在
南昌議者以為自蘄黄渡江陸行二百餘里可至上憂
之遂命光世自姑熟移軍以為南昌屏蔽既至軍中月
費錢十三萬緡江南路制置使起復寳文閣直學士權
邦彦以用度不足告於朝已而言得東平府故吏報其
父亡遂觧官持服
丙辰廸功郎張邵為奉議郎直龍圖閣假禮部尚書充
大金軍前通問使起復武翼郎楊憲為武義大夫副之
時將復遣使入金而邵以上書得見因請行邵自椘州
渡淮則逢金軍遂見左監軍完顔昌於昌邑前御史中
丞秦檜在焉知萊州吳鉌者宣和間為太學生與邵善
昌使與邵飲酒鉌頗有得色初邵之至軍也昌責邵拜
禮邵不從昌怒使人拘於昌邑乆之憲與其從者謀欲
共殺監己者脫身来歸事泄金人執憲鞭之與其徒囚
祚山寨土牢邵以不同謀得免(邵初見今/年三月)　初張浚調
兵潭州而帥臣直龍圖閣辛炳懦怯不能遣㡬至生變
浚罷之起復直龍圖閣向子諲知潭州至是以聞(日歴/於此)
(日書二人除罷按此月壬申潭州軍變子諲已在本州/相去纔十六日不應赴鎮如是之遽盖浚先除後奏也)
　髙麗請入貢詔不許給事中兼直學士院汪藻草詔
略曰壊晉館以納車庻無後悔閉玉闗而謝質匪用前
規上大善之以藻為得體(紹興二年閏四/月癸巳再入貢)　金人陷沂
州守臣以城降
辛酉徽猷閣直學士陳彦文落職以張浚奏其在江州
妄用諸司錢四十餘萬緡且多欺隠也仍遣御史一員
徃察其事未㡬彦文卒　朝議大夫知岳州(按史作/鼎州)邢
倞坐結伊都事再責汝州團練副使英州安置(倞結伊/都事已)
(見元年正/月辛卯)
壬戌宣教郎直秘閣亰東轉運判官張自牧追還所轉
官資職名章服令開具元賫錢物收支數申尚書省金
之未渡江也詔以自牧兼亰東制置副使厚賜金帛遣
行自牧至揚州留不進居數月乃言有已見機宻急切
利害大事欲具實封差人賫申朝廷竊慮路中失滯今
不免渡江前来欲乗時速詣都堂面禀朝廷察其欺罔
乃重黜之㑹軍務擾攘事遂寢(此乃紹興五年五月十/三日張絢劾疏修入他)
(書並/無之)
癸亥尚書左司貟外郎兼御營使司參議官李承造直
秘閣知筠州以言者論列故有是命　右武大夫忠州
防禦使知泗州李成言所統軍衆天寒無衣今艱難之
際府庫不充欲望量賜支絹以激戰士詔成所言忠能
體國令戸部輟絹二萬匹賜之初上遣賀子儀撫諭成
成即令其將張琮赴行在又命舉人許道為表謝上曰
恨無李廣之無䨇願效顔回之不貳吕頤浩喜以琮為
秉義郎召道赴行在琮自言本諸生乃以為成務郎使
趣成入見道行至白塔市成追還之復以其衆叛琮遂
歸詔以琮監温州酒稅琮安肅軍人道泗州人也
丁卯直龍圖閣福建轉運使程邁守太常少卿　江南
西路提㸃刑獄公事張公濟為尚書右司郎中　尚書
金部員外郎王岡為御營使司𠫭議官岡無錫人吕頤
浩之守揚也岡通判州事多所賛助頤浩徳之至是外
召為郎尋薦對而有是命
己巳御筆朕累下寛恤之詔而廹於經費未能悉如所
懐今聞東南和預買絹其弊尤甚可下江浙减四分之
一以寛民力仍俵見錢違寘之法令尚書省榜諭　徽
猷閣待制知建康府胡舜陟為兩浙宣撫使司㕘謀官
徽猷閣直學士知鎮江府陳邦光為顯謨閣直學士知
建康府沿江都制置使徽猷閣待制兩浙宣撫司𠫭謀
官胡唐老知鎮江府(舜陟邦光之除熊克小歴繫之卜/一月己酉按唐老實代邦光而日)
(歴四年四月壬辰有唐老母康氏乞恩澤狀云自宣謀/移鎮江府十一月三日到任决不是初五日除日歴閏)
(八月四日陳邦光知建康府九月七日陳邦光除刑部/侍郎此亦差誤按建康知府題名陳邦光今年十月到)
(任以時考之當是九月二十四日除日歴誤差一/月今移附此但不知唐老何以許時方到官當考)時舜
陟以金人勢逼乃求為周望屬官吕頤浩從之浙東制
置使韓世忠在鎮江或執舜陟以獻世忠數其棄城之
罪縛於海舟之桅檣既而問之曰改除矣乃聽行
庚午詔休兵兼旬可涓日進發以尚書工部侍郎湯東
野為徽猷閣直學士知平江府兼兩浙西路安撫制置
使留御營統制官巨師古陳思恭李貴以所部守平江
並受宣撫使周望節制始平江人猶幸駐蹕倚以為安
及是皆失望於是有逺散之閩越者　宣撫處置使張
浚言已劄下亰湖川陜轉運司時下差官權攝職任若
犯入已贓其元差官並同罪從之　是日李成入滁州
初知滁州向子伋聞有敵師乃堰滁河使環繞城下山
水暴至堰成輙壊子伋令民輸財募工疊石穿孔灌以
金汁㑹秋雨連日堰卒壊子伋率軍民徙居瑯琊山寨
五軍之士僅二千人猶慮不能守聞成在泗即移書招
之成喜盡掠泗州强壯以行或謂子伋曰成包藏深險
豈可與共居子伋悟遂却之成怒率兵入城屯於州治
辛未故直龍圖閣鄒浩追復龍圖閣待制(浩黨籍待制/已上第三十)
(四人永州安置已見二年九月/壬辰紹興六年二月己酉再贈)　故延康殿學士沈積
中追復資政殿學士通奉大夫盡還合得恩數積中晉
陵人宣和中知真定府上疏論不可取燕山童貫惡之
奪其職至是三省以為言故有是命
壬申上謂大臣曰有為朕言移蹕浙東人情未孚宜降
詔具述初非朕意悉出宰執庻㡬軍民不怨朕既為天
子當任天下之責舉措未當豈可歸過大臣王綯曰古
之賢君不肯移災股肱無以過此(熊克小歴載上語/在癸丑今從日歴)
遣御史趙鼎徃杭秀諸州按察上聞浙東西諸州科率
黄幙且調民治道慮其擾人故命鼎先徃仍許民間自
陳其科率者皆還之　草澤天文耿静言太㣲垣正午
推歩今嵗熒惑躔次方在己未應至太㣲垣上曰此人
不深知朕夜以星圖仰張殿中四更親起見其已至昨
夜已退二度半吕頤浩曰宋景出人君之言三而熒惑
退舍或者疑焉陛下寅畏天應之速如此信傳記之非
虛也(耿静耿堅之姪紹興元年正月癸亥以從/義郎樞宻院尅擇官乞召耿進赴行在)　是夜
潭州禁卒自城南縱火殺一兵官於市刼其將使為主
其將譎之以入甲仗庫至子城反闗拒之郡卒焚東西
城樓火市民居放火自馬軍營始馬軍營忿之出戰賊
掠金銀遂自東門出瀏陽路城中大亂殺戮攘奪至旦
未息帥臣向子諲命通判州事孟彦卿趙民彦以將領
馬軍等追之至醴陵攸縣間與鄉兵戰為寨柵所阻不
能去遂招安歸至城門皆搜索而入畏其黨與不敢盡
誅彦卿忠厚從父民彦燕人嘗為張覺㕘謀者是也
甲戌戸部侍郎葉份請江浙湖廣福建成都潼川府利
州路贍學錢糧並起發赴行在内川廣福建仍易輕齎
亰畿亰東西淮南路贍學錢糧並借與漕司為軍期之
用䕫州路半給漕司半易輕齎從之　金陜西諸路選
鋒都統羅索大合兵渡渭侵長安是日經略使郭琰遁
去(張浚行狀載琰棄長安在今年九月二十九日甲戌/今附此趙甡之遺史繫之去年八月十二日甲午與)
(此不同據史琰靖康元年四月自朝議大夫秘閣/修撰除陜西制置觧鹽使不知今為何官職也)
乙亥御營統制官巨師古所部建卒陳觀等謀為變焚
營夜遁詔都統制辛企宗遣兵追捕至無錫縣盡獲之
是月兵部尚書謝克家罷為徽猷閣學士知泉州　殿
中侍御史趙鼎為侍御史先是御史中丞范宗尹因奏
事論鼎自司諫遷殿中非故事上亦嘉鼎敢言故有是
除　直龍圖閣知婺州黎確行左司諌(諌院/題名)　盗酈瓊
圍光州固始縣瓊相州人崛起於兵火中尚氣敢為衆
所推伏至是轉㓂淮右知縣事向宗輝悉力禦之(按宋/史繫)
(甲戌/日)　保寜軍承宣使主管侍衛歩軍司公事閭勍以
所部奉西亰㑹聖宫祖宗神御南歸由蔡河而下至濠
州守臣孫逸謂之曰太尉雖王臣而逸未嘗識面今為
軍民計不敢開門勍曰勍奉祖宗神御而来守臣郊迎
禮也逸乃朝服率屬吏遥拜於四望樓勍不能奪而去
初勍至𣺌河遇劇賊張用説使歸朝以其義女嫁之因
以為中軍統領用遣其𠫭議官劉舜臣與勍偕行
是秋金國元帥府復試遼國及兩河舉人於蔚州遼人
試詞賦河北人試經義始用契丹三嵗之制初鄉薦次
府觧次省試乃曰及第時有士人不願赴者州縣必根
刷遣之雲中路察判張考純主文得趙洞孫九鼎諸人
九鼎忻州人也宣和間嘗㳺太學陷金五年始登第(熊/克)
(小歴稱九鼎陷金十年始登第盖承洪邁夷堅志所書/也非實金人以靖康元年陷河東至此始五年盖誤記)
(耳/)　金左副元帥宗維禁𨼆藏被掠亡人士者罪死
初金人之始用兵也右副元帥宗傑建樞宻院於燕亰
以劉彦宗主之左副元帥宗維建樞宻院於西亰(即雲/中府)
以時立愛主之(彦宗初見元年正月辛卯/立愛初見元年八月末)金人呼為東
朝廷西朝廷及是彦宗以病卒宗維乃併樞宻院於西
亰以西亰留守韓企先與立愛同主之宗維素念彦宗
遂以其子筈簽書樞宻院事又以通事髙慶裔為大同
尹山西兵馬都部署(按原註作英宗/廟諱同音今補)以烏凌阿思謀權
太原少尹思謀即色哷美姓最賤宗維初起時色哷美
方負薪宗維喜其才妻以庻弟宗憲之乳母命為都㸃
檢乆之其門人洛陽吳士鼎為制今名宗維以思謀奉
使有勞令樞宻院白身差權少尹　金國樞宻院分河
間真定府為河北東西路平陽太原府為河東南北路
去中山慶源隆徳信徳河中府名復舊州名去慶成軍
名復舊縣名改安肅軍為徐州廣信軍為遂州威勝軍
為沁州順安軍為安州永寜軍為寜州升樂夀縣為樂
夀州降北平軍為永平縣　金元帥府禁民漢服又下
令髠髪不如式者殺之青州觀察使李邈故為真定帥
城陷入燕留金三年金欲以邈知滄州笑不答及髠髪
令下邈憤詆之金人以撾擊其舌流血復吮血噀之翼
日自祝髪為浮屠金人大怒命擊殺之邈將死顔色不
變謂行刑者曰願容我辭南朝皇帝拜訖南向端坐就
戮燕山之人皆為之流涕邈清江人家世業儒其母曽
鞏女兄弟也登進士第累官部刺史以忤蔡京意畏禍
換右列死年六十九後秦檜還言其忠贈昭化軍節度
使諡忠壯(邈死不得其時附傳云建炎三年/故附於今秋金人下令髠髪之後)　初宣武
卒閻進從朱弁出使至是逃歸為邏者所獲西亰留守
髙慶裔義而釋之進逃遁至三乃見殺進南鄉受刄而
斃保義郎李舟者被拘髠其首舟憤懣一夕死(此據朱/弁奏不)
(得其月日故附於慶裔/除留守及金人下令後)　是時知代州劉陶執一軍人
於市驗之頂髪稍長大小且不如式即斬之其後知趙
州韓常知觧州耿守忠見小民有衣犢鼻者亦責以漢
服斬之生靈無辜被害莫可勝紀時復布帛大貴細民
無力易之坐困於家皆不敢出常慶和子守忠本燕人
宣和末為石嶺闗守將宗維兵至以闗降因為金用
冬十月丙子朔詔諸路按察官自通判至監司嵗具發
摘過贓吏姓名置籍申尚書省以為殿最即有失按而
因事聞者重譴之　給事中兼權直學士院汪藻轉對
請結故遼逹實林牙以圖興復
丁丑金人侵蔡州守臣程昌㝢遣將時貴拒之敵留攻
七日而去既而賊田臯犯新恩縣昌㝢命杜湛出擒之
昌㝢因留臯以為將(此據昌㝢奏狀及家傳參修昌㝢/所奏守禦事甚詳十一月乙巳朔)
(有㫖劄下江淮諸州為法文多不載日歴紹興六年五/月十三日量移人滕膺狀昨任亰西運副建炎三年十)
(月金人来侵蔡州知州程昌㝢託病/在假膺遂措置捍退與此不同當考)
戊寅上發平江府自廵幸以来駕後諸軍多乗勢為亂
至是詔駕後諸軍先發獨以禁衛諸班扈蹕由是平江
得安(此據錢復/平江記)
利州路轉運司奏辛企宗擅引兵過興洋庚辰詔諸軍
擅入川者依軍法
癸未上至臨安府
丙戌執政登御舟奏事吕頤浩曰陛下邇来聖容清癯
恐以艱難聖慮焦勞所致然願以宗廟社稷付託之重
少寛聖抱以圖中興上曰朕嘗夜觀天象見熒惑躔次
稍差食素已二十餘日須俟復行軌道當復常膳
庚寅上御舟幸浙東時内侍馮益以潛邸舊恩恃此頗
恣與御前右軍都統制張俊争渡以語侵俊且訴於上
事下御史臺侍御史趙鼎言明受之變起於内侍覆車
之轍不可不戒(益紹興六年/七月庚辰貶)　郭仲威自楚州引兵至
通州遂渡江至常熟縣兩浙宣撫使周望招降之仲威
有衆數萬人望承制以仲威為觀察使充本司統制官
使將其軍屯虎邱山寺(日歴閏八月辛卯御營使司劄/子魯珏聴杜充使喚此日後書)
(郭仲威至通州受周望招安魯珏/而下以次補官前後不同當考)
辛卯李成陷滁州先是李成攻瑯琊山寨知滁州中奉
大夫向子伋遣僧智修持書遺成通好且犒師成不從
攻之益急寨中惟有澗水不足以供數萬人之食軍中
皆食炒米多得渇疾於是徃徃越城而遁鴉觜山髙而
逼成累土運薪填其㘭處遂與城平是日賊攻城大肆
殺掠溝澗流血成執子伋殺之盡取强壯以充軍(日歴/辛卯)
(李成陷滁州按此時滁州已移治/矣向子伋事以趙甡之遺史修入)
壬辰上至越州入居州廨百司分寓(王明清揮麈録云/上初過蕭山縣宗)
(室趙不衰等迎拜道左上大喜顧左右/曰符兆如是吾無慮矣命進不衰三秩)晚朝謂宰執曰
朕自建康至此不無擾民欲赦所經州縣朕誠知數赦
非良民之幸但金人榜文要動揺民心使歸怨國家强
使從彼因赦諭以朕意謂廵幸非出得已事定當議蠲
除令詞臣深知此意
戊戌令東南八路提刑司嵗収諸色經制錢赴行在一
曰權添酒錢二曰量添賣糟錢三曰増添田宅牙稅錢
四曰官員等請給頭子錢五曰樓店務添三分房錢其
後嵗収凡六百六十餘萬緡而四川不與焉(紹興元年/四月庚午)
(可參/考)　知樞宻院事宣撫處置使張浚至興元上奏曰
竊見漢中實天下形勢之地號令中原必基於此謹於
興元積粟理財以待廵幸願陛下早為西行之謀前控
六路之師後據兩川之粟左通荆襄之財右出秦隴之
馬天下大計斯可定矣浚治兵興元欲易置陜右諸帥
乃徙端明殿學士知熙州張深知利州充利州路兵馬
鈐轄安撫使而以明州觀察使劉錫代之於是徽猷閣
直學士知成都府盧法原去利州路兵馬鈐轄不兼利
路置帥成都帥臣不兼利路自此始既而趙哲帥慶劉
錡帥渭孫渥帥秦於是諸路帥臣悉用武人矣錡錫弟
也(行狀浚以十月二十三日抵與元故附此錫以今年/七月除熙帥續成都記法原今年八月罷兼利鈐當)
(是七月與深並命也哲錫渥之除/皆未見本年月日且附此俟考)浚又以武功大夫忠
州防禦使本司前軍統制王彦為利州路兵馬鈐轄浚
初至漢中問諸將以大舉之策彦曰陜西兵將上下之
情皆未相通若少有不利則五路俱失不若且屯兵利
閬興洋以固根本若敵人来侵則檄諸將帥互為應援
以禦敵若不㨗亦未至為大失也時浚之幕客皆輕銳
聞彦之言相視而笑彦以言不行即求去故浚因而授
之(彦為利鈐未必即/在此月附此俟考)　是日金人陷夀春府時金人大
起燕雲河朔民兵入邉又使萬户尼楚赫布爾噶蘇大
托卜嘉王伯隆等將女直渤海漢軍以完顔宗弼為統
帥初鄧紹宻既死淮西提㸃刑獄閤門宣賛舍人馬識
逺代知府事識逺舊嘗使金金將知之南侵過城下扣
城呼曰馬提刑與我相識何不開門司法參軍王尚功
聞之夜見識逺説以迎降識逺拒不可府人籍籍言郡
守有異志識逺懼不敢出以印授通判府事朝散郎王
攄攄即自為降書啓城迎拜金兵亦不入城但邀識逺
至軍中三日已而以其將周企知府事遂南行(此據洪/邁夷堅)
(志増修志中通判無名今以日歴夀春府奏/状考之則王攄也餘見四年十二月癸未)　修武郎
宋汝為奉詔副亰東轉運判官杜時亮使金請和行次
夀春遇完顔宗弼軍不克與時亮㑹汝為獨馳入金壁
奉上國書宗弼怒命執之欲加僇辱汝為色不變曰一
死固不辭然銜命出疆願逹書吐一詞死未晚宗弼顧
汝為不屈遂解縛延之坐且問其邑里謂左右曰此山
東忠義之士也以金帛酒食遺之命引至東平見劉豫
汝為曰願伏劍為南朝鬼豈忍背主不忠於所事宗弼
亦感歎遂留之軍中(此據宋氏忠嘉集修入集又云烏/珠遣傔人三十輩䕶送汝為至亰)
(師則恐誤盖此時亰師未陷當是来年/北歸時也今且云留之軍中更俟詳究)
庚子金人侵黄州守臣直龍圖閣趙令嵗死之先是張
用屯光州境内沿淮為柵上下百里盡収禾稼入寨中
儲蓄甚富光州患之及是敵聞隆祐皇太后駐南昌欲
自蘄黄濟乃遣精騎五百直攻其寨用之衆數萬悉奔
散金人遂焚用積聚徑趨黄州敵之未至也令􁆥以内
艱去詔移州治武昌縣命下而令􁆥起復前一日辰刻
敵至黄州守衙軍校晏興得其木笴鑿頭箭遣軍士潘
明浮江白令􁆥令􁆥視之驚曰金兵也夜半以官軍渡
江入黄州敵治兵攻城翌日城陷令􁆥在西壁被執金
人猶欲降之令􁆥大罵曰汝輩侵陵中國殺害生靈我
雖死不屈金人飲以酒令􁆥揮之又衣以戰袍令􁆥曰
我豈當此服金人曰趙使君何堅執如此今天下大半
為大金所有若降當富貴令􁆥曰此膝但拜祖宗豈能
拜爾金人怒以鞭撃令嵗流血被面令􁆥罵不絶口遂
敲殺之兵馬都監王逹軍事判官吳源廵檢劉卓皆為
所殺令􁆥守黄踰再嵗羣盗丁進李成張遇貴仲正之
徒俱不能犯至是卒以節死事聞贈徽猷閣待制諡曰
愍
辛丑張浚承制以朝請郎同主管川陜茶馬監牧公事
趙開兼宣撫司隨軍轉運使專一總領四川財賦開言
蜀民已困惟𣙜率尚有贏餘而貪猾認以為己私惟不
䘏怨詈斷而行之庻救一時之急浚以為然於是大變
酒法自成都始先罷公帑賣供給酒即舊撲買坊場所
置隔槽聴民以米赴官自釀每一斛輸錢三千頭子錢
二十二多寡不限數明年遂徧四路行其法䕫路舊無
酒禁開始𣙜之舊四川酒課嵗為錢一百四十萬緡自
是遞増至六百九十餘萬緡(䕫酒紹興十五年/七月乙巳减免)　是日
金人自黄州濟江初金人得岸下小舟其數不多乃毁
民居為筏以舟引之而行集英殿修撰荆湖沿江措置
副使王羲叔聞敵逼黄州引舟遁去敵遂渡大江凡三
日濟江盡絶時江東宣撫使劉光世在江州日與朝奉
大夫韓梠置酒髙㑹無有知敵至者比知之以為蘄黄
間小盜遣前軍統制王徳拒之於興國軍始知為金人
至遂遁梠粹彦子(粹彦琦子故/資政殿學士)宣和末為戸部侍郎責
黄州安置於是敵自大冶縣徑趨洪州(大事記金之分/道南侵也不惟)
(廬州之李㑹濠州之孫逸和州之李鑄無為軍之李知/㡬真州之向子忞洪州之王子獻臨江之呉将之吉州)
(之楊淵撫州之王仲山袁州之王仲嶷建康之杜充越/州之李鄴譚州之向子諲荆南之唐殻或降或走而張)
(浚劉光世之兵亦遁矣豈獨江淮素無兵備哉亦/習見兩河官吏被禍而無益寜畏敵而不畏義也)
癸卯李鄴被㫖造明舉甲每副工料之費凡八千緡有
竒上召大將張俊辛企宗示之曰是甲分毫以上皆生
民膏血若棄擲一葉甲是棄生民方寸之膚諸軍用之
當思愛惜時王綯在側曰陛下愛民如此凡百臣下當
體此意(中興聖政臣留正等曰斂人之財以為殺人之/器聖人忍為之哉惟其扞敵禦難使斯民得遂)
(其生所利有大於所斂者此所以行之而不疑也茍輕/棄之而扞禦之效無聞豈聖人之本心哉太上皇帝以)
(此戒諭諸將孰敢不竭忠賈勇以靖國安民為任/耶聖訓一發而愛民取將之方兼得之嗚呼休哉)　詔
右諌議大夫富直柔遇事敢諫皆合大體艱難之中賴
其獻替以裨朕躬可特轉一官報行天下使知朕優賢
納諫之意
監察御史沈與求上疏論執政過失改為尚書兵部貟
外郎與求奏臣言茍不當宜黜不應得遷上行其言甲
辰擢與求殿中侍御史(與求論執政過失據附傳/云耳未知所論為誰當考)
是月盜入宿州保義郎權通判州事盛修已守節不屈
為所害乆之州人為之請遂贈武翼郎閤門宣賛舍人
封表其墓(此以紹興九年六月八日樓炤所奏修入奏/稱蘄修武等突犯州城未知蘄修武為誰當)
(水他書/參考)　江淮宣撫使杜充聞李成叛命神武前軍統
制王􁞯以所部赴滁州􁞯留輜重於長蘆屯其軍於瓦
梁不敢進成遣輕騎五百刼其輜重不克㑹充遣宣撫
司統制官岳飛為􁞯援遇賊於九里堽盡殪之既而聞
金人大入􁞯不至滁州而還　楊進之死也其徒劉可
以進所部轉㓂汝蔡隨唐之間(程昌㝢家傳云三年閏/八月沒角牛楊進軍十)
(餘萬㓂真陽公令杜湛等以兵掩擊之俘斬不勝/計按是時楊進已為翟興所殺湛所擊即劉可耳)至是
其下劉滿㓂信陽軍執權知軍事朝散郎趙士員而去
至荆門軍殺之後贈右朝奉大夫官一子(此以紹興三/年八月二十)
(四日程昌㝢/保奏狀修入)
　
　
　建炎以來繫年要録巻二十八
