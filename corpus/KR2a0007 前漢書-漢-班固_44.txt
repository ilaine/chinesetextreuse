
　　唐正議大夫行秘書少監琅邪縣開國子顔師古注
　蕭何曹參傳第九
蕭何沛人也以文毋害為沛主吏掾(服䖍曰為人解通/無嫉害也應劭曰)
(雖為文吏而不刻害也蘇林曰毋害若言無比也一曰/害勝也無能勝害之者晋灼曰酷吏傳趙禹為丞相亞)
(夫吏府中皆稱其亷然亞夫不任曰極知禹無害然文/深不可以居大府蘇説是也師古曰害傷也無人能傷)
(害之者蘇晋兩説皆得其意服應非也○劉奉世曰持/法者或以己意私怨陷人謂之害故貴於文毋害毋害)
(者取其為人毋害於行則可以為吏矣文毋害者蓋其/時擇吏之二事也亞夫所以稱禹無害亷其一節也故)
(韓信乂云無行不得/推擇為吏餘説太汎)髙祖為布衣時數以吏事䕶髙祖
髙祖為亭長常佑之(師古曰佑助也言居家時為何所/䕶及為亭長何又擁助也○宋祁)
(曰注文也字/當作之字)髙祖以吏繇咸陽(師古曰繇讀/曰傜傜役也)吏皆送奉
錢三何獨以五(師古曰出錢以資行他人皆/三百何獨五百奉音扶用反)秦御史監
郡者與從事辨之(張晏曰何與共事備辨明何素有方/畧也蘇林曰辟何與從事也秦時無)
(刺史以御史監郡師古曰二説皆同○劉攽曰此句先/題目下事言秦制御史監郡者凡有事皆與從事共辨)
(之/)何廼給泗水卒史(師古曰泗水郡沛所/屬也何為郡卒史)事第一(師古/曰課)
(最/上)秦御史欲入言徵何何固請得毋行(孟康曰當還入/相秦事故召何)
(也師古曰此説非也御史以何明辨欲因入奏事之次/言於朝廷徵何用之何心不願以情固請而御史止故)
(得不/行也)及髙祖起為沛公何嘗為丞督事(師古曰督謂監/視之也何為沛)
(丞專督/衆事)沛公至咸陽諸將皆争走金帛財物之府分之
(師古曰走謂/趣向之音奏)何獨先入收秦丞相御史律令圖書臧之
沛公具知天下阸塞户口多少彊弱處民所疾苦者以
何得秦圖書也初諸侯相與約先入關破秦者王其地
沛公既先定秦項羽後至欲攻沛公沛公謝之得解羽
遂屠燒咸陽與范增謀曰巴蜀道險秦之遷民皆居蜀
廼曰蜀漢亦關中地也故立沛公為漢王而三分關中
地王秦降將以距漢王(○宋祁曰浙本/距字下有塞字)漢王怒欲謀攻
項羽周勃灌嬰樊噲皆勸之何諌之曰(○宋祁曰謝郭/去之字浙本無)
(之/字)雖王漢中之惡不猶愈於死乎漢王曰何為乃死也
(○宋祁曰乃/字疑作廼)何曰今衆弗如百戰百敗不死何為周書
曰天予不取反受其咎(師古曰周書者本與尚書同類/蓋孔子所刪百篇之外劉向所)
(奏有七/十一篇)語曰天漢其稱甚美(孟康曰語古語也言地之/有漢若天之有河漢名號)
(休美臣瓚曰流俗語云天漢其言常以漢配天此美名/也師古曰瓚説是也天漢河漢也○宋祁曰注文河漢)
(當作/天河)夫能詘於一人之下而信於萬乗之上者湯武是
也(師古曰信讀曰/伸古通用字)臣願大王王漢中飬其民以致賢人
收用巴蜀還定三秦天下可圖也漢王曰善乃遂就國
以何為丞相何進韓信漢王以為大將軍説漢令引兵
東定三秦(○宋祁曰浙本説/漢字下有王字)語在信傳何以丞相留收
巴蜀填撫諭告(師古曰填/音竹刃反)使給軍食漢二年漢王與諸
侯擊楚何守關中侍太子治櫟陽為令約束立宗廟社
稷宮室縣邑輒奏上可許以從事(師古曰可其所奏許/其所請依以行事)
即不及奏輒以便宜施行上來以聞(應劭曰上來還/乃以所為聞也)計
户轉漕給軍漢王數失軍遯去何常興關中卒輒補缺
上以此剸屬任何關中事(師古曰剸讀與專同又音章/阮反此即言専聲之急上者)
(也今俗語猶然他皆/類此屬音之欲反)漢三年與項羽相距京索閒(師古/曰索)
(音山/客反)上數使使勞苦丞相(師古曰勞音來/到反以下亦同)鮑生謂何曰
(師古曰鮑生當時有識/之士姓鮑而為諸生也)今王暴衣露蓋數勞苦君者有
疑君心為君計莫若遣君子孫昆弟能勝兵者悉詣軍
所上益信君於是何從其計漢王大説(師古曰説/讀曰悦)漢五
年已殺項羽即皇帝位論功行封羣臣爭功歲餘不決
上以何功最盛先封為酇侯(文頴曰音贊師古曰先封/何者謂諸功臣舊有爵者)
(何最在前封也酇屬南陽觧在髙紀○宋祁曰索隐鄒/氏云鄼屬沛郡音嵯屬南陽音賛又臣瓉按茂陵書蕭)
(何國在南陽則字當/音賛今多呼為嵯也)食邑八千户功臣皆曰臣等身被
堅執兵多者百餘戰少者數十合攻城畧地大小各有
差今蕭何未有汗馬之勞徒持文墨議論不戰顧居臣
等上何也(師古曰顧/猶反也)上曰諸君知獵乎曰知之知獵狗
乎曰知之(○宋祁曰謝郭本去知/獵狗乎曰知之七字)上曰夫獵追殺獸者
狗也而發縱指示獸處者人也(師古曰發縱謂觧紲而/放之也指示者以手指)
(示之今俗言放狗縱音子用反而讀者乃為蹤蹟之蹤/非也書本皆不為蹤字自有逐蹤之狗不待人發也)
今諸君徒能走得獸耳功狗也至於蕭何發縱指示功
人也且諸君獨以身從我多者三兩人蕭何舉宗數十
人皆隨我功不可忘也羣臣後皆莫敢言列侯畢已受
封奏位次皆曰平陽侯曹參身被七十創攻城畧地功
最多宜第一上已橈功臣多封何(應劭曰橈屈也師/古曰音女教反)至
位次未有以復難之然心欲何第一關内侯鄂秋時為
謁者(○宋祁曰浙/本作鄂千秋)進曰羣臣議皆誤夫曹參雖有野戰
畧地之功此特一時之事夫上與楚相距五歲失軍亡
衆跳身遯者數矣(師古曰跳身謂/輕身走出也)然蕭何常從關中遣
軍補其處非上所詔令召而數萬衆會上乏絶者數矣
夫漢與楚相守滎陽數年軍無見糧(師古曰無/見在之糧)蕭何轉
漕關中給食不乏陛下雖數亡山東蕭何常全關中待
陛下此萬世功也今雖無曹參等百數何缺於漢(師古/曰數)
(音所/具反)漢得之不必待以全柰何欲以一旦之功加萬世
之功哉(○宋祁曰浙本/加字上有而字)蕭何當第一曹參次之上曰善
於是乃令何第一賜帶劔履上殿入朝不趨上曰吾聞
進賢受上賞蕭何功雖髙待鄂君廼得明於是因鄂秋
故所食關内侯邑二千户封為安平侯(○宋祁曰浙/本作鄂千秋)是
日悉封何父母兄弟十餘人皆食邑乃益封何二千户
以嘗繇咸陽時何送我獨贏錢二也(師古曰贏餘也二/謂二百也衆人送)
(皆三百何獨五/百故云贏二也)陳豨反上自將至邯鄲而韓信謀反關
中呂后用何計誅信語在信傳上已聞誅信使使拜丞
相為相國益封五千户令卒五百人一都尉為相國衞
諸君皆賀召平獨弔(師古曰召/讀曰邵)召平者故秦東陵侯秦
破為布衣貧種𤓰長安城東𤓰美故世謂東陵𤓰從召
平始也平謂何曰禍自此始矣上暴露於外而君守於
内非被矢石之難而益君封置衞者以今者淮隂新反
於中有疑君心夫置衞衞君非以寵君也(師古曰恐其/為變故守衞)
(之○宋祁曰浙/本句末有也字)願君讓封勿受悉以家私財佐軍何從
其計上説(師古曰説/讀曰悦)其秋黥布反上自將擊之(○宋祁/云舊本)
(作上自將軍/浙本無軍字)數使使問相國何為(師古曰問其居/守何所營為)曰為
上在軍拊循勉百姓悉所有佐軍如陳豨時(師古曰悉/盡也盡所)
(有糧食資用/出以佐軍也)客又説何曰君滅族不乆矣夫君位為相
國功第一不可復加然君初入關本得百姓心十餘年
矣皆附君尚復孳孳得民和(師古曰孳字與孜同孜孜/言不怠也○宋祁曰注文)
(怠一/作逮)上所謂數問君(○宋祁曰此/疑有者字)畏君傾動關中今君
胡不多買田地賤貰貣以自汙上心必安(師古曰貰賖/也貣音土得)
(反/)於是何從其計上乃大説上罷布軍歸民道遮行(師/古)
(曰在道上/遮天子行)上書言相國彊賤買民田宅數千人上至何
謁上笑曰今相國廼利民民所上書皆以與何曰君自
謝民後何為民請曰長安地陿上林中多空地棄願令
民得入田毋收槀為獸食(師古曰槀禾稈也言恣人田/之不收其槀税也槀音工老)
(反稈音工旱反○劉攽曰/言毋收藁草為獸食而已)上大怒曰相國多受賈人財
物為請吾苑乃下何廷尉械繫之數日王衞尉侍(如淳/曰百)
(官公卿表衞尉王氏無名字師/古曰史失之也侍謂侍天子也)前問曰相國胡大罪陛
下繫之暴也(師古曰前問謂進/而請也胡何也)上曰吾聞李斯相秦皇
帝有善歸主有惡自予今相國多受賈豎金為請吾苑
以自媚於民(師古曰媚愛/也取愛於民)故繫治之王衞尉曰夫職事
茍有便於民而請之眞宰相事也陛下柰何乃疑相國
受賈民錢乎(○宋祁曰浙/本作民人)且陛下距楚數歲陳豨黥布
反時陛下自將往當是時相國守關中關中揺足則關
西非陛下有也相國不以此時為利乃利賈人之金乎
且秦以不聞其過亡天下夫李斯之分過又何足法哉
陛下何疑宰相之淺也上不懌(師古曰懌悦也感衞尉/之言故慚愧而不悦也)
是日使使持節赦出何何年老素恭謹徒跣入謝上曰
相國休矣(師古曰令出/外自休息)相國為民請苑吾不許(○宋祁/曰越本)
(作相國為民/請吾苑不許)我不過為桀紂主而相國為賢相吾故繫
相國欲令百姓聞吾過髙祖崩何事惠帝何病上親自
臨視何疾(○宋祁曰浙/本無親字)因問曰君即百歲後誰可代君
對曰知臣莫若主帝曰曹參何如何頓首曰帝得之矣
何死不恨矣何買田宅必居窮辟處(師古曰辟讀/曰僻僻隐也)為家
不治垣屋(師古曰/垣墻也)曰令後世賢師吾儉不賢毋為埶家
所奪孝惠二年何薨諡曰文終侯子禄嗣薨無子髙后
廼封何夫人同為鄼侯小子延為筑陽侯(師古曰鄼及/筑陽皆南陽)
(縣也今其地並/屬襄州筑音逐)孝文元年罷同更封延為鄼侯薨子遺
嗣薨無子文帝復以遺弟則嗣有罪免景帝二年制詔
御史故相國蕭何髙皇帝大功臣所與為天下也(師古/曰為)
(治也一曰共/造其功業)今其祀絶朕甚憐之其以武陽縣户二千
封何孫嘉為列侯嘉則弟也薨子勝嗣後有罪免武帝
元狩中復下詔御史以鄼户二千四百封何曾孫慶為
鄼侯布告天下令明知朕報蕭相國德也慶則子也薨
子壽成嗣坐為太常犧牲痩免宣帝時詔丞相御史求
問蕭相國後在者得𤣥孫建世等十二人復下詔以鄼
户二千封建世為鄼侯傳子至孫獲坐使奴殺人減死
論成帝時復封何𤣥孫之子南䜌長喜為鄼侯(蘇林曰/䜌音人)
(足攣躃之攣鉅鹿縣名也/師古曰喜為此縣之長)傳子至曾孫王莽敗乃絶
曹參沛人也秦時為獄掾而蕭何為主吏居縣為豪吏
矣(師古曰言參及蕭何/並為吏之豪長也)髙祖為沛公也參以中涓從(如/淳)
(曰中涓如中謁者也師古曰涓潔也言其/在内主知潔清􁤤埽之事盖親近左右也)擊胡陵方與
(師古曰/音房豫)攻秦監公軍大破之(孟康曰監御史監郡者公/名也晋灼曰案髙紀名平)
(也秦一郡置守尉監三人師古曰/公者時人尊稱之耳晋説是也)東下薛擊泗水守軍
薛郭西復攻胡陵取之徙守方與方與反為魏擊之豐
反為魏攻之賜爵七大夫北擊司馬欣軍碭東取狐父
祁善置(文頴曰善置置名也晋灼曰祁音坻師古曰狐/父祁二縣名也祁音鉅夷反又音十夷反父音)
(甫置若今/之驛也)又攻下邑以西至虞擊秦將章邯車騎攻轅
戚及亢父(師古曰亢/父音抗甫)先登遷為五大夫北救東阿擊章
邯軍䧟陳追至濮陽攻定陶取臨濟南救雍丘擊李由
軍破之殺李由虜秦候一人章邯破殺項梁也沛公與
項羽引兵而東楚懐王以沛公為碭郡長將碭郡兵於
是乃封參執帛(鄭氏曰楚爵也/張晏曰孤卿也)號曰建成君遷為戚公
屬碭郡(師古曰為/戚縣之令)其後從攻東郡尉軍破之成武南擊
王離軍成陽南又攻杠里大破之追北西至開封擊趙
賁軍破之(師古曰/賁音奔)圍趙賁開封城中西擊秦將楊熊軍
於曲遇(師古曰曲音丘/羽反遇音顒)破之虜秦司馬及御史各一人
遷為執珪(張晏曰侯伯執珪以朝位比之如淳曰/呂氏春秋得伍員者位執珪古爵名也)從西
攻陽武下轘轅緱氏絶河津擊趙賁軍尸北破之(孟康/曰尸)
(郷之/北)從南攻犨與南陽守齮戰陽城郭東(應劭曰/今堵陽)䧟陳
取宛虜齮定南陽郡(師古曰髙紀言南陽守齮降封為/殷侯而此傳言虜齮紀傳不同疑)
(傳/誤)從西攻武關嶢關取之(師古曰/嶢音堯)前攻秦軍藍田南又
夜擊其北軍大破之遂至咸陽破秦項羽至以沛公為
漢王漢王封參為建成侯從至漢中遷為將軍從還定
三秦攻下辨故道(鄧展曰武/都二縣也)雍斄(蘇林曰右扶風/二縣也斄音胎)擊章
平軍於好畤南破之圍好畤取壤郷(文頴曰壤/地名也)擊三秦
軍壤東及髙櫟破之(師古曰/櫟音歴)復圍章平平出好畤走因
擊趙賁内史保軍破之東取咸陽更名曰新城參將兵
守景陵(孟康曰/縣名也)二十三日三秦使章平等攻參參出擊
大破之賜食邑於寜秦(蘇林曰/今華隂)以將軍引兵圍章邯廢
丘以中尉從漢王出臨晉關至河内下修武度圍津(師/古)
(曰在/東郡)東擊龍且項佗定陶破之(師古曰且音子餘/反佗音徒河反)東取
碭蕭彭城擊項籍軍漢軍大敗走參以中尉圍取雍丘
王武反於外黄程處反於燕(服䖍曰皆漢將師古曰燕/東郡之縣故南燕國音一)
(千/反)往擊盡破之柱天侯反於衍氏進破取衍氏擊羽嬰
於昆陽追至葉(師古曰葉南陽/縣也音式涉反)還攻武彊(師古曰武彊/城在陽武)
因至滎陽參自漢中為將軍中尉從擊諸侯及項王敗
還至滎陽(師古曰敗謂/戰彭城而敗)漢二年拜為假左丞相入屯兵
關中月餘魏王豹反以假丞相(○宋祁曰浙本/假字下有左字)别與韓
信東攻魏將孫遫東張(蘇林曰東張屬河東師古曰遫/古速字○宋祁曰浙本正文遫)
(字下有/軍字)大破之因攻安邑得魏將王襄擊魏王於曲陽
追至東垣生獲魏王豹取平陽得豹母妻子盡定魏地
凡五十二縣賜食邑平陽因從韓信擊趙相國夏説軍
於鄔東(蘇林曰鄔太原縣也師古曰説讀/曰悦鄔音一戸反又音乙據反)大破之斬夏
説韓信與故常山王張耳引兵下井陘擊成安君陳餘
而令參還圍趙别將戚公於鄔城中戚公出走追斬之
廼引兵詣漢王在所韓信已破趙為相國東擊齊參以
左丞相屬焉攻破齊歴下軍遂取臨淄還定濟北郡收
著漯隂平原鬲盧(師古曰五縣名也時未有濟北郡史/追書之耳著音竹庻反又音直庻反)
(漯音它合反/鬲與隔同)已而從韓信擊龍且軍於上假密(文頴曰/或以為)
(髙/密)大破之斬龍且虜亞將周蘭(師古曰亞/將次將也)定齊郡凡得
七十縣得故齊王田廣相田光其守相許章及故將軍
田既(師古曰守相/為相居守者)韓信立為齊王引兵東詣陳與漢王
共破項羽而參留平齊未服者漢王即皇帝位韓信徙
為楚王參歸相印焉髙祖以長子肥為齊王而以參為
相國(○宋祁曰相國/字上當有齊字)髙祖六年與諸侯剖符賜參爵列
侯食邑平陽萬六百三十户世世勿絶參以齊相國擊
陳豨將張春破之黥布反參從悼惠王將車騎十二萬
與髙祖會擊黥布軍大破之南至蘄還定竹邑相蕭留
(師古曰/四縣名)參功凡下二國縣百二十二得王二人相三人
將軍六人大莫嚻郡守司馬候御史各一人(如淳曰嚻/音敖張晏)
(曰莫敖楚卿號也時近六/國故有令尹莫敖之官)孝惠元年除諸侯相國法更
以參為齊丞相參之相齊齊七十城天下初定悼惠王
富於春秋參盡召長老諸先生問所以安集百姓而齊
故諸儒以百數(師古曰數/音所具反)言人人殊參未知所定聞膠
西有蓋公(師古曰蓋/音古盍反)善治黄老言(張晏曰黄帝/老子之書)使人厚
幣請之既見蓋公蓋公為言治道貴清静而民自定推
此類具言之參於是避正堂舍蓋公焉(師古曰/舍止也)其治要
用黄老術故相齊九年齊國安集大稱賢相蕭何薨參
聞之告舍人趣治行(師古曰舍人猶家人也一説私屬/官主家事者也趣讀曰促謂速也)
(治行謂脩治行装也○宋祁/曰浙木注文作猶言家人也)吾且入相居無何使者果
召參參去屬其後相(師古曰屬/音之欲反)曰以齊獄市為寄愼勿
擾也後相曰治無大於此者乎參曰不然夫獄市者所
以并容也今君擾之姦人安所容乎吾是以先之(孟康/曰夫)
(獄市者兼受善惡若窮極姦人姦人無所容竄乆且為/亂秦人極刑而天下畔孝武峻法而獄繁此其効也師)
(古曰老子云我無為民自化我好静民自正參欲以道/化為本不欲擾其末也○宋祁曰浙本注文無師古曰)
(三/字)始參微時與蕭何善及為宰相有隙(師古曰參自以/戰闘功多而封)
(賞每在何後故怨何也○劉/奉世曰此特師古意料之爾)至何且死所推賢唯參參
代何為相國舉事無所變更壹遵何之約束(師古曰舉/皆也言凡)
(事皆無/變改)擇郡國吏長大(孟康曰取/年長大者)訥於文辭謹厚長者
即召除為丞相史吏言文刻深欲務聲名輙斥去之(師/古)
(曰斥/郤也)日夜飲酒卿大夫以下吏及賔客見參不事事(如/淳)
(曰不事丞/相之事)來者皆欲有言至者參輙飲以醇酒(師古曰/醇酒不)
(澆謂厚/酒也)度之欲有言復飲酒醉而後去(師古曰度音大/各反飲音於禁)
(反/)終莫得開説(如淳曰開謂/有所啓白)以為常相舍後園近吏舍
吏舍日飲歌呼(師古曰呼音火/故反其下並同)從吏患之無如何(師古/曰從)
(吏吏之常從相者/也從音材用反)廼請參遊後園聞吏醉歌呼從吏幸
相國召按之乃反取酒張坐飲(師古曰張設坐席而/飲也坐音才卧反)大
歌呼與相和參見人之有細過掩匿覆蓋之府中無事
參子窋為中大夫(師古曰窋/音張律反)惠帝怪相國不治事以為
豈少朕與(師古曰言豈以我為/年少故也與讀曰歟)廼謂窋曰女歸試私從
容問乃父(師古曰/乃汝也)曰髙帝新棄羣臣帝富於春秋君為
相國日飲無所請事何以憂天下然無言吾告女也窋
既洗沐歸時間自從其所諫參(師古曰間謂空隙也自/從其所猶言自出其意)
(也/)參怒而笞之二百曰趣入侍(師古曰趣/讀曰促)天下事非乃
所當言也至朝時帝讓參(師古曰/讓責也)曰與窋胡治乎(師古/曰胡)
(何也言共窋為何/治也治音丈吏反)乃者我使諌君也(師古曰乃者/猶言曩者)參免
冠謝曰陛下自察聖武孰與髙皇帝上曰朕乃安敢望
先帝參曰陛下觀參孰與蕭何賢(○宋祁曰浙本觀/參字下有能字)上
曰君似不及也參曰陛下言之是也且髙皇帝與蕭何
定天下法令既明具陛下垂拱參等守職遵而勿失不
亦可乎惠帝曰善君休矣(師古曰且/令出休息)參為相國三年薨
諡曰懿侯百姓歌之曰蕭何為法講若畫一(文穎曰講/或作較師)
(古曰講和也畫/一言整齊也)曹參代之守而勿失載其清靖民以寜
壹(師古曰載/猶乗也)窋嗣侯髙后時至御史大夫傳國至曾孫
襄武帝時為將軍擊匈奴薨子宗嗣有罪完為城旦至
哀帝時乃封參𤣥孫之孫本始為平陽侯二千户王莽
時薨子宏嗣建武中先降河北封平陽侯至今八侯(○/劉)
(攽曰八侯/字疑衍)
贊曰蕭何曹參皆起秦刀筆吏(師古曰刀所以削書也/古者用簡牒故吏皆以)
(刀筆自/隨也)當時録録未有竒節(師古曰録録猶鹿鹿/言在凡庻之中也)漢興
依日月之末光(師古曰易文言云聖人作而萬物覩又/曰見龍在田天下文明賛言何參值漢)
(初興故以日/月為喻耳)何以信謹守管籥參與韓信俱征伐(師古/曰髙)
(祖出征何每居/守故言守管籥)天下既定因民之疾秦法順流與之更
始二人同心遂安海内淮隂黥布等已滅唯何參擅功
名位冠羣臣聲施後世(師古曰冠/謂居其首)為一代宗臣(師古曰/言為後)
(世之所尊仰/故曰宗臣也)慶流苖裔盛矣哉
　
　前漢書卷三十九
　前漢書卷三十九考證
蕭何傳常佑之○史記作常左右之
事第一○(臣召南/)按事字應屬上句言何給泗水郡卒
　史事也第一即是課最上不必有事字舊讀恐非
漢王怒謀欲攻項羽云云○(臣召南/)按漢王就國漢中
　一叚此史記所缺而班氏補之何為漢功臣之首宜
　也
先封為酇侯注師古曰謂諸功臣舊有爵者何最在前
　封也○(臣召南/)按功臣表六年十二月甲申封曹參
　靳歙夏侯嬰王吸傅寛召歐薛歐陳濞陳嬰陳平凡
　十侯至正月丙午封張良劉纒蕭何周勃樊噲酈商
　灌嬰周昌武虎董渫孔聚陳賀陳豨共十三侯其餘
　功臣未封者尚多即上文所云羣臣爭功歲餘不决
　者也注舊有爵者疑應作未封爵者
而發縱指示獸處者人也注○洪氏隸釋曰蹤縱据漢
　人數碑固多借用顔注殆未然也
列侯畢已受封奏位次○(臣召南/)按十八侯位次定於
　此時
是日悉封何父母兄弟十餘人○父母史記作父子
上已聞誅信使使拜丞相為相國○(臣召南/)按丞相紫
　綬相國則緑綬矣漢初相國惟何及曹參二人自參
　薨後即仍稱丞相又按何為相國在淮隂既誅之後
　此傳甚明而公卿表乃列於九年誤也若在九年則
　豨尚未叛信尚未誅矣當以此傳為正在十一年
曹參傳攻秦監公軍注晋灼曰按髙紀名平也○(臣召/)
　(南/)按監泗水郡御史名平不特髙紀可証夏侯嬰傳
　從攻胡陵嬰與蕭何降泗水監平平以胡陵降即此
　監公也
北擊司馬欣軍碭東○(臣召南/)按司馬欣史記作司馬
　尼是也髙紀作司馬􁆎樊噲傳與司馬􁆎戰碭東即
　此人尼􁆎二字相似未知孰正但必非長史司馬欣
　耳
守景陵二十三日○史記作二十日
告舍人趣治行注師古曰舍人猶家人也○胡三省曰
　据戰國䇿蘇秦使舍人資送張儀入秦李斯為吕不
　韋舍人謂為私屬官可也以為主家事則拘矣
講若畫一○講史記作顜徐廣曰顜音古項反一音較
至今八侯○劉攽曰八侯字疑衍○(臣召南/)按參傳子
　窋窋子竒竒子時時子襄襄子宗參元孫本始本始
　子宏宏子曠即功臣表所謂今見者也八侯似非衍
　文
　
　
　
　
　
　
　前漢書卷三十九考證
欽定四庫全書
　前漢書卷四十
　　漢　　蘭　　臺　　令　　