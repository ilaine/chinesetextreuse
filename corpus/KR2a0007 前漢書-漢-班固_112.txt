
　　唐正議大夫行秘書少監琅邪縣開國子顔師古注
　敘𫝊第七十下
固以為唐虞三代詩書所及世有典籍故雖堯舜之盛
必有典謨之篇然後揚名於後世冠徳於百王(師古曰/徳為百)
(王之/上也)故曰巍巍乎其有成功也煥乎其有文章也(師古/曰此)
(篇論語載孔子/美堯舜之言也)漢紹堯運以建帝業至於六世史臣乃
追述功徳私作本紀(師古曰謂武帝時/司馬遷作史記)編於百王之末
厠於秦項之列太初以後闕而不錄故探篹前記綴輯
所聞(師古曰篹與撰/同輯與集同)以述漢書起于髙祖終于孝平王
莽之誅十有二世二百三十年綜其行事旁貫五經上
下洽通(師古曰固所撰諸表序及/志經典之義在於是也)為春秋考紀表志𫝊
凡百篇(師古曰春秋考紀謂帝紀也而俗之學者不詳/此文乃云漢書一名春秋考紀蓋失之矣○劉)
(奉世曰顔說亦非也考成也言以編年之故/而後成紀表志𫝊非止於紀也語兼於下)其敘曰(師/古)
(曰自皇矣漢祖以下諸叙皆班固自論撰漢書意此亦/依放史記之叙目耳史遷則云為某事作某本紀某列)
(傳班固謙不言作而改言述蓋避作者之謂聖而取述/者之謂明也但後之學者不曉此為漢書敘目見有述)
(字因謂此文追述漢書之事乃呼為漢書述/失之逺矣摯虞尚有此惑其餘曷足怪乎)
皇矣漢祖纂堯之緒實天生徳聰明神武秦人不綱罔
漏于楚(師古曰言秦失綱維故髙祖因時而起罔漏于/楚謂項羽雖有害虐之心終免於患也一說楚)
(王陳渉初起/後又破滅也)爰茲發迹斷蛇奮旅神母告符朱旗廼舉
粤蹈秦郊嬰來稽首革命創制三章是紀應天順民五
星同晷(師古曰/晷景也)項氏畔換黜我巴漢(孟康曰畔反也換/易也不用義帝要)
(換易與髙祖漢中也師古曰此說非也畔換强恣/之貌猶言跋扈也詩大雅皇矣篇曰無然畔換)西土
宅心戰士憤怨(劉徳曰宅居也西方人皆居心於髙祖/猶繋心也書曰惟衆宅心晉灼曰西土)
(關西也髙祖入關約法三/章秦民大恱皆宅心髙祖)乘釁而運席卷三秦割據河
山保此懷民(師古曰保安也懷/民懷徳之人也)股肱蕭曺社稷是經爪
牙信布腹心良平龔行天罰赫赫明明述髙紀第一
孝恵短世髙后稱制罔顧天顯吕宗以敗(劉徳曰罔無/也顧念也顯)
(明也言吕氏無念天之明道/者徒念王諸吕以至於敗亡)述恵紀第二髙后紀第三
太宗穆穆允恭𤣥黙化民以躬帥下以徳農不供貢辠
不收孥(張晏曰除民田租/之稅是不供貢也)宫不新館陵不崇墓(師古曰/墓合韻)
(音/謨)我徳如風民應如草(師古曰論語稱孔子曰君子之/徳風小人之徳草也故引以為)
(辭/)國富刑清登我漢道(師古曰/登成也)述文紀第四
孝景蒞政諸侯方命(孟康曰尚書云方命圯族言鯀/之惡壞其族類吳楚七國亦然)克
伐七國王室以定匪怠匪荒務在農桑著于甲令民用
寧康(晉灼曰甲令即/景紀令甲也)述景紀第五
世宗曄曄思𢎞祖業(師古曰曄/曄盛貌也)疇咨熙載髦俊並作(師/古)
(曰疇誰也咨謀也熙興也載事也謀於衆/賢誰可任用故能興其事業也作起也)厥作伊何百
蠻是攘(師古曰/攘郤也)恢我疆宇外博四荒(師古曰恢廣/也博大也)武功
既抗亦迪斯文(劉徳曰/迪進也)憲章六學統壹聖真封禪郊祀
登秩百神(○宋祁曰/秩當作祭)協律改正饗兹永年(張晏曰改正/謂從建寅之)
(月/也)述武紀第六
孝昭幼冲冡宰惟忠燕蓋譸張實叡實聰(如淳曰譸音/輈應劭曰譸)
(張誑/也)辠人斯得邦家和同述昭紀第七
中宗明明夤用刑名(鄧展曰/夤敬也)時舉傅納聽斷惟精(李竒/曰時)
(是也於是時也選用賢者師古曰傅讀曰敷虞書舜典/曰敷納以言敷陳也謂有陳言者則納而用之○劉奉)
(世曰時舉謂/時而颺之也)柔逺能邇燀燿威靈(師古曰虞書舜典曰/柔逺能邇柔安也能)
(善也故引之云燀/熾也音充善反)龍荒幕朔莫不來庭(孟康曰謂白龍/堆荒服沙幕也)
(師古曰龍匈奴祭天龍城/非謂白龍堆也朔北方也)丕顯祖烈尚於有成(師古曰/丕大也)
(烈業/也)述宣紀第八
孝元翼翼髙明柔克(師古曰翼翼敬也尚書洪範云髙/明柔克謂人雖有髙明之度而當)
(執柔乃能成徳也敘言/元帝有柔克之姿也)賔禮故老優繇亮直(師古曰故/老謂貢禹)
(薛廣徳也優繇謂寛容也/亮直謂朱雲也繇與由同)外割禁囿内損御服離宫不
衛山陵不邑(張晏曰不徙/民著縣也)閹尹之呰穢我明徳(如淳曰/任𢎞恭)
(石顯使為政以病其治也師古曰謂宫人為閹者言其/精氣奄閉不泄也一曰主奄閉門者尹正也呰與疵同)
(○蕭該音義曰韋昭呰作㩁字云子爾反劉氏云摧效/也或言極也晉灼曰㩁見也盡也使為政以病其治也)
(今漢書本或誤作/疵字或作呰字)述元紀第九
孝成煌煌臨朝有光威儀之盛如圭如璋壼闈恣趙朝
政在王(師古曰趙謂趙皇后及昭儀/也王謂外家王鳳王音等)炎炎燎火亦允不
陽(張晏曰天子盛威若燎火之陽今委政王氏不炎熾/矣師古曰允信也○宋祁曰邵本如字作燎亦字作)
(光/)述成紀第十
孝哀彬彬克㩜威神(師古曰彬彬文質備也言哀帝忿/孝成之時權在臣下故自㩜持其)
(威神也㩜執取也其字/從手如淳曰㩜音籃)彫落洪支底剭鼎臣(服䖍曰彫/落洪支廢)
(退王氏也底致也周禮有屋誅誅大臣於屋下不露也/易曰鼎折足其形渥凶謂誅朱博王嘉之屬也晉灼曰)
(剭刑也師古曰剭者厚刑謂重誅也音握服言屋下/失其義也○劉奉世曰洪支謂東平王雲非王氏也)婉
孌董公惟亮天功大過之困實撓實凶(應劭曰以董賢/為三公乃欲共)
(成天功也易大過卦棟撓凶言以小材而為棟梁不堪/其任至於折撓而凶也師古曰婉孌美貌亮助也尚書)
(舜典曰夤亮天功故引/之也撓曲也音女教反)述哀紀第十一
孝平不造新都作宰不周不伊䘮我四海(師古曰造成/也遭家業不)
(成周頌曰閔予小子遭家不造故引之也/言其自號宰衡而無周公伊尹之志也)述平紀第十
二
漢初受命諸侯並政制自項氏十有八姓述異姓諸侯
王表第一
太祖元勲啓立輔臣支庶藩屏侯王並尊述諸侯王表
第二
侯王之祉祚及宗子公族蕃滋支葉碩茂(師古曰茂合/韻音莫口反)
述王子侯表第三
受命之初贊功剖符奕世𢎞業爵土廼昭(師古曰贊功/佐命之功也)
(奕大/也)述髙恵髙后孝文功臣侯表第四
景征吳楚武興師旅後昆承平亦有紹土(師古曰言景/武之時以軍)
(功故封侯者多昭宣以後雖承平尚有以勲𫉬爵/土者也○宋祁曰監本浙本越本作亦猶有紹)述景
武昭宣元成哀功臣侯表第五
亡徳不報爰存二代(應劭曰二代二王後也師古曰二/代謂殷周也言徳澤深逺故至漢)
(朝其子孫又受/茅土以奉祭祀)宰相外戚昭韙見戒(張晏曰韙是也明/其是者戒其非也)
(韋昭曰昭明/也韙是也)述外戚恩澤侯表第六
漢廸于秦有革有因(劉徳曰/廸至也)觕舉僚職並列其人(晉灼/曰觕)
(音麄觕之觕師古曰觕/音才户反謂大略也)述百官公卿表第七
篇章博舉通于上下略差名號九品之叙述古今人表
第八
元元本本數始於一(張晏曰數之元本/起於初九之一也)産氣黄鍾造計
秒忽(劉徳曰秒禾芒也忽蜘蛛網細/者也師古曰秒音眇其字從禾)八音七始五聲六
律(劉徳曰七始天地四方人之/始也師古曰解在禮樂志)度量權衡歴算逌出(師/古)
(曰逌古攸字/也攸所也)官失學微六家分乖(劉徳曰六家謂黄帝/顓頊夏殷周魯歴也)
壹彼壹此庶研其㡬述律歴志第一
上天下澤春雷奮作(劉徳曰兌下乾上履坤下震上豫/履禮也豫樂也取易象制禮作樂)
(師古曰易象曰上天下澤履/雷出地奮豫故具引其文)先王觀象爰制禮樂厥後
崩壞鄭衛荒淫風流民化湎湎紛紛(師古曰言上風既/流下人則化也湎)
(湎流移也紛紛雜/亂也湎音莫踐反)略存大綱以統舊文述禮樂志第二
雷電皆至天威震耀五刑之作是則是效(劉徳曰震下/離上噬嗑利)
(用獄雷電取象天威也師古曰易象辭/曰雷電噬嗑先王以明罰敕法故引之)威實輔徳刑亦
助教季世不詳背本争末(師古曰不詳謂不盡用刑之/理也周書吕刑曰告爾詳刑)
吳孫狙詐申商酷烈(師古曰狙/音干豫反)漢章九法太宗改作(張/晏)
(曰改除/肉刑也)輕重之差世有定籍述刑法志第三
厥初生民食貨惟先割制廬井定爾土田什一供貢下
富上尊商以足用茂遷有無貨自龜貝至此五銖揚㩁
古今監世盈虚(師古曰揚舉也㩁引也揚㩁者舉/而引之陳其趣也㩁音居學反)述食
貨志第四
昔在上聖昭事百神類帝禋宗望秩山川明徳惟馨永
世豐年季末滛祀營信巫史(鄧展曰/營惑也)大夫臚岱侯伯僭
畤(鄭氏曰臚岱季氏旅於太山是也應劭曰僭畤秦文/公造西畤祭天是也師古曰旅陳也臚亦陳也臚旅)
(聲相近其/義一耳)放誕之徒緣間而起(師古曰謂方士/言神仙之術也)瞻前顧
後正其終始述郊祀志第五
炫炫上天縣象著明(師古曰炫炫光耀之貌/音胡眄反縣古懸字)日月周輝
星辰垂精百官立法宫室混成(張晏曰星辰有宫室百/官各應其象以見咎徴)
(也/)䧏應王政景以燭形(張晏曰王政失於此星/辰變於彼猶景之象形)三季之
後厥事放紛(師古曰三季三代之/末也放失也紛亂也)舉其占應覽故考新
述天文志第六
河圖命庖洛書賜禹八卦成列九疇逌敘(李竒曰河圖/即八卦也洛)
(書即洪範九疇也師古曰庖庖犧/也逌古攸字○宋祁曰庖當作宓)三代寔寳光演文武
春秋之占咎徴是舉告徃知來王事之表述五行志第
七
坤作墬埶髙下九則(張晏曰易曰地埶坤劉徳曰九則/九州土田上中下九等也師古曰)
(墬古地字易象曰地埶坤君子以厚徳/載物髙下謂地形也一曰地之肥瘠)自昔黄唐經略
萬國爕定東西疆理南北(師古曰爕和也疆理/謂立封疆而統理之)三代損
益降及秦漢革剗五等制立郡縣(晉灼曰剗音剗削之/剗師古曰音初限反)
(服䖍曰剗音剪韋昭/曰剗音鏟剗削也)略表山川彰其剖判述地理志第
八
夏乘四載百川是導(師古曰四載/解在溝洫志)惟河為囏災及後代
商竭周移秦决南涯(服䖍曰河竭而商亡移亦河移徙/也如淳曰秦始皇本紀決河灌大)
(梁遂滅之通/為溝入淮泗)自茲距漢北亡八支(服䖍曰本有九河/今塞餘有一也)文
陻棗野武作瓠歌(服䖍曰陻音因文帝塞河於酸棗也/張晏曰河決瓠子武帝親臨悼功不)
(成而/作歌)成有平年後遂滂沱(劉徳曰成帝治河已平改元/曰河平元年韋昭曰成帝時)
(河復決王延八世塞之/河水平因改年曰河平)爰及溝渠利我國家述溝洫志
第九
虙羲畫卦書契後作(師古曰虙/讀與伏同)虞夏商周孔纂其業篹
書刪詩綴禮正樂(師古曰篹/與撰同)彖系大易因史立法(師古/曰謂)
(修春秋定/帝王之文)六學既登遭世罔𢎞(師古曰罔無也無/能𢎞大正道也)羣言
紛亂諸子相騰(師古曰/騰馳也)秦人是滅漢修其缺劉向司籍
九流以别(應劭曰儒道隂陽法名/墨從横雜農凡九家)爰著目錄略序洪烈
(師古曰洪大/也烈業也)述蓺文志第十
上嫚下暴惟盜是伐(師古曰易上繫辭云小人而乗君/子之器盗斯奪之矣上嫚下暴盜)
(斯伐之矣引此言/者謂秦胡亥之時)勝廣熛起梁籍扇烈(師古曰飛火曰/熛扇熾也烈猛)
(也言陳勝初起而項羽/烈盛也熛音必遥反)赫赫炎炎遂焚咸陽宰割諸夏
命立侯王誅嬰放懷詐虐以亡述陳勝項籍𫝊第一
張陳之交游如父子擕手􁀅秦拊翼俱起(應劭曰􁀅逃/也師古曰􁀅)
(古遯字也拊翼以鷄為喩言/知將旦則鼔撃其翼而鳴也)據國争權還為豺虎(師古/曰言)
(反相吞/噬也)耳謀甘公作漢藩輔述張耳陳餘𫝊第二
三枿之起本根既朽(劉徳曰詩云包有三枿爾雅曰烈/枿餘也謂木斫髠而復枿生也喩)
(魏齊韓皆滅而復起若髠木/更生也師古曰枿音五葛反)枯楊生華曷惟其舊(應劭/曰易)
(云枯楊生華暫貴之意也曷惟其舊言不能久也師/古曰枯楊生華大過卦九五爻辭也舊合韻音臼)横
雖雄材伏于海隝沐浴尸鄉北面奉首旅人慕殉義過
黄鳥(劉徳曰黃烏之詩刺秦穆公要人從/死言今横不要而有從者故曰過之)述魏豹田儋
韓信𫝊第三
信惟餓隸布實黥徒越亦狗盜芮尹江湖(張晏曰吳芮/為番陽令在)
(江湖之間/尹主也)雲起龍襄化為侯王(師古曰/襄舉也)割有齊楚跨制
淮梁(張晏曰韓信前王齊徙楚/英布王淮南彭越王梁也)綰自同閈鎮我北疆(應/劭)
(曰閈音扞盧綰與高祖同里楚名里門為閈師/古曰左氏𫝊云高其閈閎舊通語耳非專楚也)徳薄位
尊非胙惟殃呉克忠信𦙍嗣廼長述韓彭英盧吳𫝊第
四
賈廑從旅為鎮淮楚(張晏曰劉賈晩乃從軍也晉灼曰/廑無㡬也師古曰二說皆非也廑)
(古以為勤字言賈/從軍有勤勞也)澤王琅邪權激諸吕濞之受吳疆土
踰矩(師古曰矩/法制也)雖戒東南終用齊斧(張晏曰齊斧越斧/也以整齊天下也)
(晉灼曰雖戒勿反而反竟用此斧於吳/也師古曰易云喪其齊斧故引以為辭)述荆燕吳𫝊第
五
太上四子伯兮早夭仲氏王代斿宅于楚(師古曰詩衛/風云伯兮朅)
(兮鄁風又曰仲氏任只此序方論高/祖兄伯及仲故引二句為之辭也)戊實淫缺平陸廼
紹(師古曰楚王戊為薄太后服姦削東海郡遂與呉共/反而誅文帝更立平陸侯禮續元王之後也○宋祁)
(曰注文浙本改/文帝作景帝)其在于京奕世宗正(師古曰正/合韻音征)劬勞王
室用侯陽成子政博學三世成名(師古曰謂劉徳劉/向劉歆俱有名聞)述
楚元王𫝊第六
季氏之詘辱身毁節信于上將議臣震栗(張晏曰申意/於上將上將)
(樊噲也欲以十萬衆横行匈奴中布曰噲/可斬也時議臣皆恐師古曰信讀曰申)欒公哭梁田
叔殉趙見危授命誼動明主布歴燕齊叔亦相魯民思
其政或金或社(李竒曰魯人愛田叔死送之/以金齊貴欒布為生立社)述季布欒
布田叔𫝊第七
髙祖八子二帝六王三趙不辜淮厲自亡燕靈絶嗣齊
悼特昌掩有東土自岱徂海支庻分王前後九子六國
誅斃適齊亡祀城陽濟北後承我國(張晏曰濟北王志/吳楚反後徙王菑)
(川元朔中齊國絶悼惠王後唯有城陽菑川武帝乃割/臨菑環悼惠王冢以與菑川令奉祀也師古曰適讀曰)
(嫡/)赳赳景王匡漢杜稷(師古曰赳赳/武貎音糾)述髙五王𫝊第八
猗與元勲包漢舉信(劉德曰包取也師古曰包漢謂勸/高祖且王漢中也舉信舉韓信也)
(信合韻/音新)鎮守闗中足食成軍營都立宫定制修文平陽
𤣥黙繼而弗革(師古曰革改也言曹參為相守静/無為一遵蕭何約束不變改也)民用
作歌化我淳徳漢之宗臣是謂相國述蕭何曹參𫝊第
九
留侯襲秦作漢腹心(劉徳曰襲秦椎始/皇於博浪沙中)圖折武關解阸
鴻門(師古曰圖折武闗謂從沛公入武闗說令為/疑兵又啗秦將以利勸因其怠懈擊之類也)推齊
銷印敺致越信(師古曰敺與驅同越彭越也信亦韓信/也謂於垓下圍項羽時也信合韻音新)
招賔四老惟寧嗣君陳公擾攘歸漢廼安(師古曰攘/音人養反)斃
范亡項走狄擒韓(師古曰走狄謂解平城之/圍也禽韓偽遊雲夢也)六竒既設
我罔艱難(師古曰/罔無也)安國廷争致仕杜門絳侯矯矯誅吕
尊文亞夫守節吳楚有勲述張陳王周𫝊第十
舞陽鼓刀滕公廐騶(師古曰鼔刀/謂屠狗也)潁隂商販曲周庸夫
攀龍附鳳並乘天衢(師古曰/乗登也)述樊酈滕灌傅靳周𫝊第
十一
北平志古司秦柱下(師古曰志記也謂多/記古事也司主也)定漢章程律
度之緒建平質直犯上干色(師古曰周昌先封建成侯/蓋謂此也平字當為成𫝊)
(寫誤/耳)廣阿之廑食厥舊徳(張晏曰任敖也吏遇呂后不/謹敖擊傷主吏也師古曰廑)
(亦勤字也易訟卦六三爻/辭曰食舊徳食猶饗也)故安執節責通請錯蹇蹇帝
臣匪躬之故(師古曰易蹇卦六二爻辭曰王臣蹇蹇匪/躬之故此言申屠嘉召責鄧通請誅晁錯)
(皆不為已身實/有蹇蹇之節也)述張周趙任申屠𫝊第十二
食其監門長揖漢王畫襲陳留進収敖倉塞隘杜津王
基以張(師古曰杜亦塞也/謂說令塞白馬津)賈作行人百越來賔從容風
議博我以文(李竒曰作新語也師古曰論語稱顔囘喟/然歎曰夫子博我以文謂以文章開博我)
(也此言陸賈嘗之越也/從音干容反風讀曰諷)敬繇役夫遷京定都(師古曰繇/讀與由同)
(言劉敬由戍/卒而來納說)内强關中外和匈奴叔孫奉常與時抑揚
稅介免胄禮儀是創(師古曰稅舎也介甲也創始/造之也創合韻音初良反)或悊
或謀觀國之光(師古曰詩小雅小旻之篇曰或悊或謀/言有智者有謀者易觀卦六四爻辭曰)
(觀國之光利用賔/于王故合而為言)述酈陸朱婁叔孫𫝊第十三(師古曰/本傳作)
(朱劉終書其賜姓也此/言朱婁本其舊族耳)
淮南僭狂二子受殃安辯而邪賜頑以荒敢行稱亂窘
世薦亡(師古曰窘仍也薦讀曰荐荐再/也長遷死雍其子安又自殺也)述淮南衡山濟
北𫝊第十四
蒯通壹說三雄是敗覆酈驕韓田横顚沛被之拘繋廼
成患害(師古曰言伍被初不從王反王繫/其父母乃進邪謀終以遇害也)充躬罔極交
亂𢎞大(師古曰小雅青蠅之詩云讒言罔極交亂四/國此敘言江充息夫躬之惡引以為辭也)述
蒯伍江息夫𫝊第十五
萬石溫溫幼寤聖君(鄧展曰爾雅寤逢遇也師古曰此/說非也言萬石幼而㳟謹感寤高)
(祖以見識拔也爾雅云還遇也非謂/寤也詩小雅小宛之篇曰溫温㳟人)宜爾子孫夭夭伸
伸(師古曰詩周南螽斯之篇曰宜爾子孫振振兮論語/稱孔子燕居伸伸如也天天如也謂和舒之貎此言)
(萬石子孫旣多又皆和睦故/引以為辭也天音於驕反)慶社于齊不言動民(鄧展/曰慶)
(為齊相齊/為立社也)衛直周張淑慎其身(師古曰衛詩燕燕之篇/曰終溫且惠淑慎其身)
(淑善也引此詩/言以羙四人也)述萬石衛直周張𫝊第十六
孝文三王代孝二梁(師古曰代孝王參及/梁孝王武梁懷王揖)懷折亡嗣孝
乃尊光(師古曰折謂夭也/孝亦謂梁孝王也)内為母弟外扞呉楚怙寵矜
功僭欲失所思心既霿牛旤告妖(師古曰霿僭霿也音/莫候反解在五行志)
帝庸親親厥國五分(師古曰庸用也用親親之道故分/梁為五國立孝王男五人為王太)
(子買為梁王次子明為濟川王彭離為/濟東王定為山陽王不識為濟隂王)徳不堪寵四支
不𫝊(晉灼曰子父母之四支也師古曰此說非也謂孝/王支子四人封為王者皆絶於身不𫝊𦙍嗣唯梁)
(㳟王買有後耳/其事具在本𫝊)述文三王𫝊第十七
賈生矯矯弱冠登朝(師古曰矯矯高舉/之貎也合韻音驕)遭文叡聖屢抗
其疏暴秦之戒三代是據建設藩屏以强守圉(師古曰/圉合韻)
(音/御)吳楚合從賴誼之慮(師古曰勸文帝大封梁淮陽梁/卒距呉楚不得令西也從音子)
(庸/反)述賈誼𫝊第十八
子絲慷慨激辭納說(師古曰爰盎字絲此加子/者子是嘉稱以偶句耳)㩜轡正
席顯陳成敗(師古曰㩜執取也其/字從手亦或作􁂝)錯之𤨏材智小謀大
(師古曰易下繫辭曰徳薄而位尊智小而謀大/力少而任重鮮不及矣此敘言鼂錯所以及禍)旤如發
機先宼後害(師古曰𤼵機言其速也呉/楚未敗之前錯已誅死)述爰盎鼂錯𫝊
第十九
釋之典刑國憲以平馮公矯魏增主之明(張晏曰矯辭/以免魏尚也)
(師古曰張說非也/矯正也正言其事)長孺剛直義形于色下折淮南上正
元服(師古曰淮南王謀反憚黯正直武帝不冠不見黯/故云下折淮南上正元服也元首也故謂冠為元)
(服/)莊之推賢於兹為徳述張馮汲鄭𫝊第二十
榮如辱如有機有樞(劉德曰易曰樞機之發榮辱之/主也張晏曰乍榮乍辱如辭也)自
下摩上惟徳之隅(師古曰詩大雅抑之篇曰抑抑威儀/惟徳之隅言有㢘隅也此敘言賈山)
(直詞刺上亦為方正也一/曰隅謂得道徳之一隅也)賴依忠正君子采諸(師古曰/諸之也)
述賈鄒枚路𫝊第二十一
魏其翩翩好節慕聲(師古曰翩翩/自喜之貎)灌夫矜勇武安驕盈
凶徳相挻旤敗用成(師古曰挻謂柔挻也音式延反○/蕭該音義曰韋昭曰相挻極也淮)
(南子曰陶人之尅挻植許慎曰挻抑也太𤣥經曰與隂/陽挻其化宋忠曰挺和方言曰挻取也聲類曰挻一曰)
(柔也老子曰/挻植以為器)安國壯趾王恢兵首(孟康曰易壯于趾征/凶安國臨當為丞相)
(墯車蹇後為將多所傷失而憂死此為不宜征行而有/凶也師古曰壯于趾大壯初九爻辭也壯傷也趾足也)
(直謂墯車蹇耳不/言不宜征行也)彼若天命此近人咎(師古曰彼韓安/國也此王恢也)
(壯趾天命也/謀兵人咎也)述竇田灌韓𫝊第二十二
景十三王承文之慶(師古曰言景帝庸主耳所以子皆/得王者由文帝之徳慶流子孫也)
(慶合韻/音卿)魯恭館室江都訬輕(師古曰訬謂輕狡也音初/敎反○蕭該音義曰蘓林)
(曰訬音少年輕薄毁鈔/息憙之鈔如淳音樵)趙敬險詖中山淫醟(師古曰詖/辯也一曰)
(佞也醟酗酒也/音詠合韻音榮)長沙寂漠廣川亡聲膠東不亮常山驕
盈(如淳曰亮信也聞淮南謀反作戰具守/備後辭及之𤼵病死是為不信於漢朝)四國絶祀河
閒賢明(李奇曰臨江哀王閼臨江閔王榮膠/西于王端清河哀王乘皆無子國除)禮樂是修
為漢宗英述景十三王𫝊第二十三
李廣恂恂實𫉬士心控弦貫石威動北隣(師古曰北隣/謂匈奴也)
躬戰七十遂死于軍敢怨衛青見討去病陵不引决忝
世滅姓(師古曰/忝辱也)蘇武信節不詘王命(師古曰信/讀曰申)述李廣
蘇建𫝊第二十四
長平桓桓上將之元(師古曰桓桓武/貎也元首也)薄伐獫允恢我朔
邊(師古曰/恢廣也)戎車七征衝輣閑閑(鄧展曰輣兵車名/也師古曰輣音彭)合圍
單于北登闐顔票騎冠軍猋勇紛紜(師古曰如猋之/勇紛紜然盛也)長
驅六舉電撃雷震(師古曰六舉凡六出擊匈/奴也震合韻音之人反)飲馬翰海
封狼居山西規大河列郡祁連(張晏曰置郡/至祁連山)述衛青霍
去病𫝊第二十五
抑抑仲舒再相諸侯(師古曰爾雅/云抑抑密也)身修國治致仕縣車
下惟覃思論道屬書(師古曰屬/音之欲反)讜言訪對為世純儒(師/古)
(曰讜善言也訪對謂/對所訪也讜音黨)述董仲舒𫝊第二十六
文豔用寡子虚烏有寓言淫麗託風終始(師古曰寓寄/也風讀曰諷)
多識博物有可觀采蔚為辭宗賦頌之首(師古曰蔚文/采盛也音鬱)
述司馬相如𫝊第二十七
平津斤斤晚躋金門(師古曰斤斤明察也躋/升也金門金馬門也)既登爵位
祿賜頤賢(師古曰頤養也謂引招賢人而/養之○宋祁曰注末當有也字)布衾疎食用
儉飭身(師古曰飭謹卜/也讀與敕同)式耕牧以求其志忠寤明君廼
爵廼試兒生斖斖束髮修學(師古曰斖/斖勉也)偕列名臣從政
輔治述公孫𢎞卜式兒寛𫝊第二十八
張湯遂逹用事任職媚兹一人日旰忘食(師古曰詩大/雅下武之篇)
(曰媚兹一人應侯慎徳一人天子也/媚愛也此敘言張湯見愛於武帝)既成寵祿亦罹咎
慝安世溫良塞淵其徳(師古曰詩鄁風燕燕之篇曰仲/氏任只其心塞淵淵深也塞實)
(也謂其徳既實且深也/此敘言子孺亦有之)子孫遵業全祚保國述張湯𫝊
第二十九
杜周治文唯上淺深(師古曰言觀/天子之意)用取世資幸而免身
延年寛和列于名臣欽用材謀有異厥倫(師古曰倫類/也言異其本)
(類/)述杜周𫝊第三十
博望杖節収功大夏貳師秉鉞身釁胡社(李奇曰李廣/利胡殺之以)
(血塗社也師古曰釁者/以血祭耳非塗之血也)致死為福每生作旤(師古曰每/貪也張騫)
(致死封侯李廣/利求生而死也)述張騫李廣利𫝊第三十一
嗚呼史遷薰胥以刑(晉灼曰齊韓魯詩作薰薫帥也從/人得罪相坐之刑也師古曰晉說)
(近是矣詩小雅雨無正之篇曰若此無罪淪胥以鋪胥/相也鋪徧也言無罪之人遇於亂政横相牽率徧得罪)
(也韓詩淪字作薫薫者謂相薫蒸亦漸及之義耳此敘/言史遷因坐李陵横得罪也○蕭該音義曰韋昭曰腐)
(刑必薫之/餘殘曰胥)幽而發憤廼思廼精錯綜羣言古今是經勒
成一家大略孔明(師古曰/孔甚也)述司馬遷𫝊第三十二
孝武六子昭齊亡嗣(如淳曰昭帝及齊王無嗣/也師古曰嗣合韻音祚)燕刺謀
逆廣陵祝詛昌邑短命昬賀失據戾園不幸宣承天序
(師古曰序合/韻音似豫反)述武五子𫝊第三十三
六世耽耽其欲浟浟(師古曰六者謂武帝也易頤卦六/四爻辭曰虎視耽耽其欲浟浟耽)
(耽威視之貎也浟浟欲利之貎也耽音丁含反浟音滌/今易浟字作逐○蕭該音義曰耽蘓林音潭晉灼音義)
(及今漢書本作悠悠應劭曰易曰虎視眈耽字林曰耽/視近而忘逺也音大含反應劭曰耽近也悠逺也言武)
(帝内興文學外耀神武耽耽悠/悠而盛也余謂耽當音當含反)文武方作是庸四克(晉/灼)
(曰方並也師古曰言並任文/武之臣是用克開四方也)助偃淮南數子之徳不忠
其身善謀於國(師古曰淮南謂淮南王安/諫武帝不宜興兵討越也)述嚴朱吾丘
主父徐嚴終王賈𫝊第三十四
東方贍辭詼諧倡優(師古曰/詼音恢)譏苑扞偃正諫舉郵(師古/曰郵)
(與尤同/尤過也)懷肉汙殿弛張沈浮述東方朔𫝊第三十五
葛繹内寵屈氂王子(師古曰公孫賀妻衛/皇后姊故云内寵也)千秋時發宜
春舊仕(張晏曰千秋訟衛太子冤𤼵言/值時也師古曰宜春侯王訢也)敞義依霍庻㡬
云已(如淳曰若此人等無益於治可為庶/㡬而已也師古曰敞楊敞義蔡義)𢎞惟政事萬
年容已咸睡厥誨孰為不子述公孫劉田楊王蔡陳鄭
𫝊第三十六
王孫臝𦵏建廼斬將雲廷訐禹福逾刺鳳(師古曰/逾逺也)是謂
狂狷敞近其衷(師古曰衷中也論語稱孔子曰不得中/行而與之必也狂狷乎此言朱雲以上)
(蓋狂狷耳云敞之操近/於中行也衷音竹仲反)述楊胡朱梅云𫝊第三十七
博陸堂堂受遺武皇(師古曰論語稱曾子曰堂堂乎張/也蓋羙子張儀形盛也故引之)
擁毓孝昭末命導揚(劉徳曰武帝臨終之命/霍光能導逹顯揚也)遭家不造
立帝廢王權定社稷配忠阿衡懷祿耽寵漸化不詳隂
妻之逆至子而亡(師古曰隂謂/覆蔽之也)秺侯狄孥䖍恭忠信(師/古)
(曰匈奴休屠王之子故曰/狄孥秺音妬信合韻音新)奕世載徳貤于子孫(師古曰/貤延也)
(音弋/豉反)述霍光金日磾𫝊第三十八
兵家之䇿惟在不戰營平皤皤立功立論(師古曰皤皤/白髮貎也音)
(蒲何/反)以不濟可上諭其信(師古曰春秋左氏𫝊晏子對/齊景公曰君所謂可而有不)
(焉臣獻其不以成其可此敘言宣帝令/擊西羌充國不從固上屯田之䇿也)武賢父子虎臣
之俊述趙充國辛慶忌𫝊第三十九
義陽樓蘭長羅昆彌安逺日逐義成郅支陳湯誕節救
在三悊(師古曰三悊謂劉向谷永耿育皆訟救/湯也師古曰誕節言其放縱不拘也)會宗勤
事疆外之桀述𫝊常鄭甘陳段𫝊第四十
不疑膚敏應變當理(劉徳曰膚美也敏疾也言於闕下/卒變定方遂詐非衛太子也師古)
(曰詩大雅文王之篇曰殷士/膚敏謂㣲子也故引以為辭)辭霍不婚逡遁致仕(師古/曰遁)
(讀與/廵同)疏克有終散金娛老定國之祚于其仁考廣徳當
宣近於知恥(晉灼曰當宣帝時始仕至元帝時以嵗惡/民流便乞骸骨去此為知耻師古曰此說)
(非也當為平當也宣彭宣也言廣徳平當彭宣三人不/茍於祿位並為知恥也本𫝊贊曰薛廣徳保懸車之榮)
(平當逡廵有恥彭宣見險/而止異乎茍患失之者矣)述雋疏于薛平彭𫝊第四十
一
四皓遯秦古之逸民不營不拔嚴平鄭真(應劭曰爵祿/不能營其志)
(威武不能屈其身也易曰不可榮以祿又/曰確乎不可㧞也○宋祁曰營當作榮)吉困于賀湼
而不緇禹既黄髮以徳來仕(師古曰論語稱孔子曰不/曰白乎湼而不緇湼汙泥)
(也可以染皂緇黑色也言天性潔白者雖處/汙湼之中其色不變也緇合韻音側仕反)舎惟正身
勝死善道郭欽蔣詡近遯之好(應劭曰易曰好遯君子/吉言遭暴亂之世好以)
(和順遯去不/離其害也)述王貢兩龔鮑𫝊第四十二
扶陽濟濟聞詩聞禮𤣥成退讓仍世作相(師古曰/仍頻也)漢之
宗廟叔孫是謨革自孝元諸儒變度(如淳曰造迭毁之/議也師古曰謨謀)
(也合韻/音慕)國之誕章博載其路(師古曰誕大也謂憲/章之大者故廣載之)述韋
賢𫝊第四十三
髙平師師惟辟作威圖黜凶害天子是毗(鄧展曰師師/相師法也師)
(古曰尚書洪範云惟辟作威言威權者唯人君得作之/耳詩小雅節南山之篇曰尹氏太師惟周之氐秉國之)
(鈞四方是維天子是毗言大臣之職輔佐天子者也此/敘言魏相欲崇君道而黜私權故引書詩以為言也)
博陽不伐含𢎞光大天誘其𠂻慶流苖裔述魏相丙吉
𫝊第四十四
占徃知來幽贊神明(師古曰易上繫辭曰神以知來知/以藏往言蓍卦之徳兼神知也說)
(卦曰昔者聖人之作易也幽贊於神明而生蓍/言欲深致神明之道助以成敎故為蓍卜也)茍非其
人道不虚行(師古曰下繫之辭也言人/能𢎞道非其人則不能𫝊)學微術昧或見
仿佛疑殆匪闕違衆迕世(師古曰論語稱孔子曰多聞/闕疑慎言其餘則寡尤多見)
(闕殆慎行其餘則寡悔殆危也謂有疑則闕/之也此敘言術士不闕疑殆故邅禍難也)淺為尤悔
深作敦害(師古曰尤過/也敦厚也)述眭兩夏侯京翼李𫝊第四十
五
廣漢尹京克聰克明延夀作翊既和且平矜能訏上俱
䧟極刑翁歸承風帝揚厥聲(張晏曰受任為右扶風卒/宣帝下詔襃揚賜金百斤)
敞亦平平文雅自贊(師古曰平讀曰便便辯也贊助也/以文雅助治術也一說贊進也以)
(文雅自/進也)尊實赳赳邦家之彦(師古曰赳赳材/勁貎也音糾)章死非辠
士民所歎述趙尹韓張兩王𫝊第四十六
寛饒正色國之司直豐繄好剛輔亦慕直(師古曰繄是/也音烏奚反)
皆陷狂狷不典不式(師古曰典經/也式法也)崇執言責隆持官守
(如淳曰崇為尚書僕射是言責之官也哀帝及傅太后/欲封從弟商崇諫不聽也晉灼曰隆諌武庫兵不宜以)
(給董賢家此/為持官守也)寳曲定陵並有立志(鄧展曰孫寳曲撓定/陵侯淳于長也晉灼)
(曰何並斬侍中王/林卿奴是立志也)述蓋諸葛劉鄭毋將孫何𫝊第四十
七(師古曰本傳毋將隆在孫寳下/今此敘云毋將孫何是敘誤也)
長倩懙懙覿霍不舉(蘓林曰懙懙行歩安舒也師古曰/不肯露索而見霍光故不得大官)
(也懙音/弋於反)遇宣廼㧞𫝊元作輔不圖不慮見躓石許(師古/曰詩)
(小雅雨無正之篇云旻天疾威不慮不圖也慮思也圖/謀也言幽王見天之威不思謀也此敘言望之思謀不)
(詳卒為石顯及許史所顚躓也躓/音竹二反○宋祁曰見字當作顚)述蕭望之𫝊第四十
八
子明光光發迹西疆列於禦侮厥子亦良述馮奉世𫝊
第四十九
宣之四子淮陽聰敏(師古曰敏疾/也合韻音美)舅氏蘧蒢㡬䧟大理
(師古曰蘧蒢口柔觀人顔色而為辭佞者也言淮陽憲/王舅張博為諂辭㡬陷王於大罪也蘧音渠蒢音除㡬)
(音鉅/依反)楚孝惡疾東平失軌(師古曰惡疾謂眚/病也軌法則也)中山凶短
母歸戎里(張晏曰戎氏女/歸戎氏之里也)元之二王孫後大宗(孟康曰/謂哀帝)
(平/帝)昭而不穆大命更登(鄧展曰昭而不穆有父無子張/晏曰大命帝位也師古曰更音)
(工衡/反)述宣元六王𫝊第五十
樂安褏褏古之文學(師古曰褏褏盛貎也音弋/救反學合韻音下教反)民具爾
瞻困于二司(師古曰詩小雅節南山之篇曰赫赫師尹/民具爾瞻言師尹之任位尊職重下所瞻)
(望而乃為不善乎深責之也此敘言匡衡失徳不終相/位故引以為辭耳二司者司隸校尉王尊劾奏衡追奏)
(石顯揚著先帝任用傾覆之臣司隸校尉王/駿劾奏衡專地盜土也司合韻音先寺反)安昌貨殖
朱雲作娸(晉灼曰娸醜也師古曰朱雲廷言欲斬張/禹是為醜惡之娸娸音欹合韻音丘吏反)博
山敦慎受莽之疚(師古曰疚病也孔光後更曲/意從莽之欲以病其徳行也)述匡張
孔馬𫝊第五十一
樂昌篤實不撓不詘遘閔既多是用廢黜(師古曰詩鄁/栢舟曰遘閔)
(既多受侮不少遘遇也閔病也謂見病害/甚衆也此敘言王商深為王鳳所排陷也)武陽殷勤輔
導副君既忠且謀饗兹舊勲髙武守正因用濟身(師古/曰言)
(傅喜不阿附傅/太后故得免禍)述王商史丹傅喜𫝊第五十二
髙陽文法揚鄉武略政事之材道徳惟薄位過厥任鮮
終其祿(師古曰鮮少/也音先典反)博之翰音鼔妖先作(劉徳曰易曰/翰音登于天)
(貞凶上九處非其位亢極故何可長也位在上高故曰/翰音博拜時聞有鼔聲也師古曰翰音登于天中孚卦)
(上九爻辭也翰音高飛而自/嗚喩居非其位聲過其實也)述薛宣朱博𫝊第五十三
髙陵修儒任刑養威用合時宜器周世資義得其勇如
虎如貔進不跬歩宗為鯨鯢(師古曰半歩曰/跬音空橤反)述翟方進
𫝊第五十四
統微政缺災眚屢發永陳厥咎戒在三七鄴指丁傅略
窺占術述谷永杜鄴𫝊第五十五
哀平之䘏丁傅莽賢武嘉戚之乃䘮厥身髙樂廢黜咸
列貞臣述何武王嘉師丹傳第五十六
淵哉若人實好斯文初擬相如獻賦黄門輟而覃思草
法篹𤣥(師古曰輟止也篹與撰同言止不/復作賦草創法言及撰太𤣥經也)斟酌六經放
易象論(師古曰放音甫/往反論論語也)?于篇籍以章厥身(師古曰/章明也)述
揚雄𫝊第五十七
獷獷亡秦滅我聖文(師古曰獷獷麤惡之貎言無/親也獷音穬又音九永反)漢存
其業六學析分是綜是理是綱是紀師徒彌散著其終
始(師古曰散/謂分派也)述儒林𫝊第五十八
誰毁誰譽譽其有試(師古曰論語稱孔子曰吾之於人/誰毁誰譽如有所譽其有所試此)
(敘言人之從政可試/而知故引以為辭也)泯泯羣黎化成良吏(師古曰黎衆/也言羣衆無)
(知從吏之化/而成俗也)淑人君子時同功異沒世遺愛民有餘思
述循吏𫝊第五十九
上替下陵姦軌不勝猛政横作刑罰用興曾是强圉掊
克為雄(師古曰詩大雅蕩之篇曰曾是强圉曾是掊克/强圉强梁禦善也掊克好聚斂克害人也言任)
(用此人為虐於下/也掊音平侯反)報虐以威殃亦凶終(師古曰尚書呂/刑曰皇帝哀矜)
(庶戮之不辜報虐以威言哀閔不辜之人/横被殺戮乃報答為虐者以威而誅絶也)述酷吏𫝊第
六十
四民食力罔有兼業大不淫侈細不匱乏蓋均無貧遵
王之法(師古曰論語稱孔子曰蓋均無貧言為政/平均不相陵奪則無匱乏之人也故引之)靡法
靡度民肆其詐(師古曰/肆極也)偪上幷下荒殖其貨(師古曰/荒大也)侯
服玉食敗俗傷化(張晏曰玉/食珍食也)述貨殖𫝊第六十一
開國承家有法有制家不臧甲國不専殺(師古曰殺合/韻音所例反)
矧乃齊民作威作恵(師古曰矧況也齊/民齊等之人也)如台不匡禮法
是謂(如淳曰台我也我國家也/師古曰匡正也台音怡)述游俠𫝊第六十二
彼何人斯竊此富貴營損髙明作戒後世(師古曰詩小/雅巧言之篇)
(刺讒人也其詩曰彼何人斯居河之糜賤而惡之也/此敘亦深疾佞幸之人故引詩文以譏之營惑也)述
佞幸𫝊第六十三
於惟帝典戎夷猾夏(師古曰於歎辭也帝典虞書舜典/也載舜命咎繇作士戒之曰蠻夷)
(猾夏猾亂也夏諸/夏也於讀曰烏)周宣攘之亦列風雅(師古曰/攘郤也)宗幽既
昬淫于襃女(師古曰宗幽幽/王居宗周也)戎敗我驪遂亡酆鄗(張晏/曰申)
(侯與戎共伐周敗於驪山下/遂殺幽王平王東徙都成周)大漢初定匈奴强盛圍我
平城寇侵邊境(師古曰境/合韻音竟)至于孝武爰赫斯怒王師雷
起霆撃朔野(師古曰霆疾/雷也音廷)宣承其末廼施洪徳震我威
靈五世來服(師古曰自宣/至平凡五帝)王莽竊命是傾是覆備其變
理為世典式述匈奴𫝊第六十四
西南外夷種别域殊南越尉佗自王番禺攸攸外寓閩
越東甌(師古曰攸/攸逺貎)爰洎朝鮮燕之外區漢興柔逺與爾
剖符(師古曰柔安也/剖符謂封之也)皆恃其岨乍臣乍驕孝武行師誅
滅海隅述西南夷兩越朝鮮𫝊第六十五
西戎即序夏后是表(張晏曰表外也禹就敘以為外國/也師古曰此說非也表明也明以)
(徳化/也)周穆觀兵荒服不旅(張晏曰觀示也旅陳也犬戎/終王而朝周穆王以不享征)
(之是以荒服/不陳於廷也)漢武勞神圖逺甚勤王師驒驒致誅大宛
(鄭氏曰驒驒盛也師古曰此說非也小雅四牡之詩曰/四牡騑騑驒驒駱馬驒驒喘息之貌馬勞則喘此敘言)
(漢逺征西域人馬疲/弊也驒音它丹反)姼姼公主廼女烏孫(孟康曰姼音/題姼姼惕惕)
(愛也師古曰此説非也姼音上支反姼姼好貎也魏詩/葛屨之篇曰好人提提音義同耳女妻也音乃據反言)
(漢以好女/配烏孫也)使命廼通條支之瀕(師古曰瀕涯也/音頻又音賔)昭宣承
業都護是立總督城郭三十有六修奉朝貢各以其職
述西域𫝊第六十六
詭矣禍福刑于外戚(師古曰詭違也言禍/福相違終始不一也)髙后首命吕
宗顛覆薄姬䃍魏宗文産徳(如淳曰薄姬在魏許負相/當生天子魏豹聞負言不)
(與漢遂禽而死也/師古曰䃍古墜字)竇后違意考盤于代(師古曰詩衛風/曰考盤在澗考)
(成也盤樂也此敘言竇姬初欲適/趙而向代違其本意卒以成樂也)王氏仄微世武作嗣
子夫既興扇而不終(師古曰/扇熾也)鈎弋憂傷孝昭以登上官
㓜尊類禡厥宗(應劭曰詩云是類是禡禮將征伐告天/而祭謂之類告以事類也至所征伐之)
(地表而祭之謂之禡禡者馬也馬者兵之首故祭其先/神也言上官后雖幼尊貴家族以惡逆誅滅也師古曰)
(禡音莫/暇反)史娣王悼身遇不祥及宣饗國二族後光恭哀
産元夭而不遂卭成乗序履尊三世(張晏曰至成帝乃/崩也師古曰乗序)
(謂登至尊/之處也)飛燕之妖禍成厥妹丁傅僭恣自求凶害中
山無辜乃䘮馮衛(師古曰馮昭儀中山孝王母也為傅/氏所陷衛姬中山孝王后也為王莽)
(所/滅)恵張景薄武陳宣霍成許哀傅平王之作事雖歆羡
非天所度(師古曰作起也度居也言恵帝至平帝王皇/后七人時雖處尊位人心羡慕以非天意所)
(居故終用不昌/也度音徒各反)怨咎若兹如何不恪(師古曰/恪敬也)述外戚𫝊
第六十七
元后娠母月精見表(師古曰/娠音身)遭成之逸政自諸舅(師古/曰言)
(成帝貪自逸樂/而委政於王氏)陽平作威誅加卿宰(師古曰謂王/商及王章也)成都
煌煌假我明光(師古曰煌/煌熾貌)曲陽歊歊亦朱其堂(師古曰/歊歊氣)
(盛也音/許驕反)新都亢極作亂以亡述元后𫝊六十八
咨爾賊臣簒漢滔天行驕夏癸虐烈商辛(張晏曰桀名/癸紂名辛)
偽稽黄虞繆稱典文(師古曰/稽考也)衆怨神怒惡復誅臻(張晏/曰復)
(周也臻至也十二嵗嵗星一復莽稱帝十三嵗而見/誅也左氏𫝊曰美惡周必復師古曰復音扶目反)百
王之極究其姦昏述王莽𫝊第六十九
凡漢書敘帝皇(張晏曰十/二紀也)列官司建侯王(張晏曰百官/表及諸侯王)
(表/也)準天地統隂陽(張晏曰準天地天文志也/統合也隂陽五行志也)闡元極歩
三光(張晏曰闡大也元始也極至也三光日月星也/大推上極元始以來及星辰度數謂律歴志)分
州域物土疆(張晏曰地理/及溝洫志也)窮人理該萬方(張晏曰人理/古今人表萬)
(方謂郊祀志有日月星/辰天下山川人鬼之神)緯六經綴道綱(張晏曰蓺/文志也)總百
氏贊篇章(師古曰/贊明也)函雅故通古今(張晏曰包含雅訓/之故及古今之語)正
文字惟學林(師古曰信惟文學之林藪也凡此總說帝/紀表志列𫝊備有天地鬼神人事政治道)
(徳術蓺文章汎而言之盡在漢/書耳亦不皆如張氏所說也)述敘𫝊第七十
　
　
　
　
　
　
　
　
　
　前漢書卷一百下
　前漢書巻一百下考證
為春秋考紀表志𫝊凡百篇注師古云云○劉奉世云
　云○(臣召南/)按奉世糾師古之違似非也李賢注後
　書引前書音義曰春秋考紀謂帝紀也言考覈時事
　具四時以立言如春秋之經較師古注尤明不必以
　成訓考也
賔禮故老優繇亮直注亮直謂朱雲也○(臣召南/)按顔
　注誤朱雲折檻事在成帝時此言元帝聽貢禹之言
　外割禁囿内損御服云爾連下二句讀其義自明賔
　禮故老謂于定國韋𤣥成薛廣徳之屬也
述異姓諸侯王表第一○按南史云劉之遴所校真本
　本紀及表志列𫝊相合為次總成三十八卷與今本
　異
自兹距漢北亡八支○(臣召南/)按此則八支湮塞在秦
　漢之間矣緯書謂齊桓公塞八支以自廣終無所據
成有平年注韋昭曰王延八世塞之○按舊本誤衍八
　字當云王延世塞之
信惟餓隸布實黥徒越亦狗盜芮尹江湖雲起龍襄化
　為侯王○(臣召南/)按劉之遴所校真本云淮隂毅毅
　伏劍周章邦之傑兮實維英彭仕為侯王雲起龍驤
　與今本大異以理推之邦字是髙祖諱又信越布後
　並誅滅史官安得盛稱其美必好事者為之也又按
　之遴言真本髙五子文三王景十三王孝武六子宣
　元六王悉次外戚下外戚次帝紀下如所云是十二
　紀之後即次外戚𫝊諸王𫝊矣其然豈其然乎
賈作行人百越來賔從容風議博我以文注師古云云
　○(臣召南/)按師古謂從容二句亦指使越非也此二
　句指賈著新語每奏一篇髙祖稱善李竒說得之
　
　
　
　前漢書巻一百下考證
　　侍讀(臣召南/)謹言史之良首推遷固固才似若不
　　及遷者然其整齊一代之書文贍事詳與遷書異
　　曲同工要非後世史官所能及故其書初成學者
　　即已莫不諷誦服䖍應劭而下解釋音訓不異注
　　經更魏晉至唐初名家磊落相望而顔師古注折
　　其𠂻論者以比杜征南注左𫝊稱為班氏忠臣不
　　謬也自唐以前書皆手寫而校對極精譌脫相承
　　無過數處其有板本自宋淳化中命官分校三史
　　始也雕板染印日𫝊萬紙於人甚便人間摹刻以
　　市易者滋多彼此沿襲莫識由來輾轉失真烏焉
　　成馬故書有板本而讀者甚易亦自有板本而校
　　者轉難固其勢然也以人人所共習之漢書又經
　　師古注釋㫖趣畢顯校者似易為力乃自淳化歴
　　景徳景祐熙寧百年之中三經覆校當時名儒碩
　　學刁衎晁逈余靖王洙所奏刋正增損之條累百
　　盈千積成卷帙三劉刋誤又别為書陳繹是正文
　　字又在宋祁之後亦足以徴善本難得在北宋時
　　已然矣況自宋至明刻本愈雜學士家校讐之精
　　逺不如北宋以前者哉若國子監所存明人舊板
　　於顔注所引二十三家之説十刪其五於慶元所
　　附三劉宋祁諸家之說十存其一即本書正文字
　　句亦多譌脫則尤板本中至陋者已夫古人撰述
　　既博不無失檢紀表志𫝊或彼此乖違郡國官名
　　或後先錯出如髙紀書太上皇后書丞相噲將兵
　　文紀書内史欒布景紀書御史大夫青翟書三輔
　　舉不如法者宣紀書元康元年復髙帝功臣後之
　　類皆本書自誤非關後人至如地理溝洫成文酈
　　元注水經特多援引賈馬淵雲辭賦蕭統輯文選
　　時有異同藝文志言儀禮之經倒十七篇為七十
　　律歴志載積黍之數增九十分為一千孔頴逹賈
　　公彦並師古同時人而所据書本各别斯則𫝊寫
　　失真之明驗也衍文脫字離句辨音三劉於師古
　　注銖較寸量未嘗少假借焉校古人書義當如是
　　爾乾隆四年奉
勅校刋經史於是書尤加詳慎(臣照/)等既與諸臣遍蒐
　　館閣所藏數十種及
　本朝李光地何焯所校再三讐對積嵗彌時凡監本
　　脫漏並据慶元舊本補缺訂譌正其舛謬以付開
　　雕稍還古人之舊(臣召南/)復奉
勅編為考證謹採儒先論說關於是書足以暢顔注所
　　發明刋三劉所未及者條錄以附於每卷云(臣召/)
　　(南/)謹識
