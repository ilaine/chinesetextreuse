
　資治通鑑卷二百五十九　宋　司馬光　撰
　　　　　　　　　　　　　　胡三省　音註
　唐紀七十五(起𤣥黓用敦盡閼/逢攝提格凡三年)
　　昭宗聖穆景文孝皇帝上之中
景福元年春正月丙寅赦天下改元　鳯翔李茂貞静
難王行瑜(難乃/旦翻)鎮國韓建同州王行約秦州李茂莊五
節度使上言楊守亮容匿叛臣楊復恭(事見上卷上/年上時掌翻)請
出軍討之乞加茂貞山南西道招討使朝議以茂貞得
山南不可復制(復扶/又翻)下詔和解之皆不聴　王鎔李匡
威合兵十餘萬攻堯山李克用遣其將李嗣勲撃之大
破幽鎮兵斬獲三萬(奏考異曰實錄在二月恐約/  到今從唐太祖紀年錄)　楊
行密謂諸將曰孫儒之衆十倍於我吾戰數不利(數所/角翻)
欲退保銅官何如劉威李神福曰儒掃地逺來利在速
戰宜屯據險要堅壁清野以老其師時出輕騎抄其饋
餉(抄楚/交翻)奪其俘掠彼前不得戰退無資糧可坐擒也戴
友規曰儒與我相持數年(僖宗光啓三年楊行密孫/儒争揚州至是五年矣)勝
負略相當今悉衆致死於我我若望風弃城正墮其計
淮南士民從公度江及自儒軍來降者甚衆公宜遣將
先䕶送歸淮南(降户江翻/將即亮翻)使復生業儒軍聞淮南安堵
皆有思歸之心人心既搖安得不敗行密恱從之(以孫/儒驅)
(淮南人以攻楊行密故其謀/云爾為行密擒孫儒張本)友規廬州人也　威戎節
度使楊晟(僖宗文徳元年置/威戎軍於彭州)與楊守亮等約攻王建二
月丁丑晟出兵掠新繁漢州之境使其將吕蕘將兵二
千㑹楊守厚攻梓州(蕘如招翻梓州東川/節度使顧彦暉治所)建遣行營都
指揮使李簡擊蕘斬之　戊寅朱全忠出兵擊朱瑄遣
其子友裕將兵前行軍於斗門(據舊書李師道傳斗/門城在濮陽縣界)
李茂貞王行瑜擅舉兵撃興元(不以天子之命/舉兵故曰擅)茂貞表
求招討使不已遺杜讓能西門君遂書(遣唯季翻杜讓/能時為相西門)
(君遂時為神䇿中尉/此内外二大臣也)陵蔑朝廷上意不能容御延英召
宰相諫官議之時宦官有隂與二鎮相表裏者宰相相
顧不敢言上不恱給事中牛徽曰先朝多難茂貞誠有
翼衛之功(此謂僖宗再幸山/南時也難乃旦翻)諸楊阻兵亟出攻討其志
亦在疾惡但不當不俟詔命耳比聞兵過山南(比毗/至翻)殺
傷至多陛下儻不以招討使授之使用國法約束則山
南之民盡矣上曰此言是也乃以茂貞為山南西道招
討使(牛徽之言上所以誘掖其君下所以/彌縫悍將若以之為國謀則未也)　甲申朱全
忠至衛南朱瑄將步騎萬人襲斗門朱友裕弃營走瑄
據其營全忠不知乙酉引兵趣斗門(趣七/喻翻)至者皆為鄆
人所殺全忠退軍瓠河(九域志濮州雷/澤縣有瓠河鎮)丁亥瑄擊全忠
大破之全忠走張歸厚於後力戰全忠僅免(歸考異曰/  厚傳云)
(十一月誤也/今從梁紀)副使李璠等皆死(璠音/煩)　朱全忠奏貶河
陽節度使趙克裕(全考異曰實錄在正月末云全忠欲/  義得河陽乃奏克裕有誣謗之言)
(而貶新紀云己未朱全忠陷孟州逐/河陽節度使趙克裕今從編遺錄)以佑國節度使張
全義兼河陽節度使(二鎮時皆屬朱全忠/或貶或兼唯其所奏)　孫儒圍宣
州初劉建鋒為孫儒守常州將兵從儒撃楊行密甘露
鎮使陳可言帥部兵千人據常州(潤州城東角土山上/有甘露寺前對北固)
(山後枕大江寳歴中李徳裕建寺適有甘露降因/以名之孫儒葢因此寺而置甘露鎮也帥讀曰率)行密
將張訓引兵奄至城下可言倉猝出迎訓手刃殺之遂
取常州(按考異曰新紀景福二年二月楊行密陷常州/  行密自宣歸楊過常州巳歎張訓之功新紀)
(誤也今從/十國紀年)行密别將又取潤州(楊行密自此遂有潤州/而與錢氏争常州矣)
　朱全忠連年攻時溥(光啓三年徐/汴始交兵)徐泗濠三州民不
得耕穫兖鄆河東兵救之皆無功復值水災(復扶/又翻)人死
者什六七溥困甚請和於全忠全忠曰必移鎮乃可溥
許之全忠乃奏請移溥他鎮仍命大臣鎮徐州詔以門
下侍郎同平章事劉崇望同平章事充感化節度使以
溥為太子太師溥恐全忠詐而殺之據城不奉詔崇望
及華隂而還(華户化翻還從/宣翻又如字)　忠義節度使趙徳諲薨
子匡凝代之(趙考異曰實錄此月以前忠義軍節度使/  匡凝起復某官不言徳諲卒在何時新)
(溥薛史但云匡凝為唐州刺史兼七州馬步軍都校及/徳諲卒自為襄州留後朝廷即以旄鉞授之亦下言年)
(月今附/於此)　范暉驕侈失衆心(范暉據福州/見上卷上年)王潮以從弟
彦復為都統弟審知為都監將兵攻福州(從才用翻/監古銜翻)民
自請輸米餉軍平湖洞及濵海蠻夷皆以兵船助之(平/湖)
(洞在泉州莆田縣界外几域志曰今興化軍大飛山地/本平湖數頃一夕風雨暴至旦見此山聳峙一名大飛)
　辛丑王建遣族子嘉州刺史宗裕雅州刺史王宗侃
威信都指揮使華洪茂州刺史王宗瑤將兵五萬攻彭
州(按九域志彭州距成都几十餘里此其壤地相接煙/火相望所謂卧榻之側豈容他人鼾腄者也王建安)
(得而不急/攻之邪)楊晟逆戰而敗宗裕等圍之楊守亮遣其將
符昭救之徑趨成都營三學山(趨七喻翻漢州金堂縣/東北十里有三學山)
建亟召華洪還洪疾驅而至(王建一時諸將唯華洪饒/智略建所倚也故亟召之)
(以禦符昭/華户化翻)後軍尚未集以數百人夜去昭營數里多擊
更鼓昭以為蜀軍大至引兵宵遁(更工衡翻更鼓持更/之鼓官府及行軍每)
(更撃之以為節更鼓多則/敵人以為營寨多故宵遁)　三月以户部尚書鄭延昌
為中書侍郎同平章事延昌從讜之從兄弟也(僖宗乾/符間鄭)
(從讜鎮河東有聲/績之從才用翻)　左神䇿勇勝三都都指揮使楊子
實子遷子釗皆守亮之假子也(勇勝三都亦神䇿/五十二都之數)自渠
州引兵救楊晟知守亮必敗壬子帥其衆二萬降於王
建(帥讀/曰率)　李克用王處存合兵攻王鎔癸丑拔天長鎮
(天長鎮在滹/沱河東北)戊午鎔與戰於新市大破之殺獲三萬餘
人(新市漢古縣唐併/入鎮州九門縣)辛酉克用退屯欒城詔和解河東
及鎮定幽四鎮　楊晟遺楊守貞楊守忠楊守厚書(遺/于)
(季/翻)使攻東川以解彭州之圍守貞等從之神䇿督將竇
行實戍梓州守厚密誘之為内應(誘音/酉)守厚至涪城行
實事泄顧彦暉斬之(攻考異曰實錄明年正月楊守厚/  東川以竇行實為内應事泄行)
(實死守厚遁去因李茂貞與王建争/東川追叙今年事耳今從十國紀年)守厚遁去守貞守
忠軍至無所歸盤桓綿劒閣(綿劒二州名宋白曰綿州/漢涪城縣地西魏置潼州)
(隋置綿州以綿水為稱九域志綿/州東北至劒州二百九十四里)王建遣其將吉諫襲
守厚破之癸亥西川將李簡邀擊守忠於鍾陽(九域志/綿州巴)
(西縣有/鍾陽鎮)斬獲三千餘人夏四月簡又破守厚於銅鉾(鉾/亡)
(侯/翻)斬獲三千餘人降萬五千人守忠守厚皆走　乙酉
置武勝軍於杭州以錢鏐為防禦使　天威軍使賈徳
晟以李順節之死頗怨憤(李順節死見/上卷上年)西門君遂惡之
(惡烏/路翻)奏而殺之徳晟麾下千餘騎奔鳯翔李茂貞由是
益彊　李匡威出兵侵雲代壬寅李克用始引兵還(自/鎮)
(州引/還)　時溥遣兵南侵至楚州楊行密將張訓李徳誠
敗之于夀河(敗補邁/翻下同)遂取楚州執其刺史劉瓚(朱全忠/以劉瓚)
(刺楚州見二百五十七卷僖宗光啓三年張訓等既破/徐兵乘勝遂取汴之楚州  考異曰新紀三月乙巳楊)
(行密陷楚州執刺史劉瓚十國紀年三月時溥遣兵三/萬南侵至楚州四月楊行密將張訓李徳誠敗徐兵于)
(夀河俘斬三千級取/楚州執瓚今從之)加邠寧節度使王行瑜兼中書令
　楊行密屢敗孫儒兵破其廣徳營(廣徳營孫儒之兵/營於廣徳者也敗)
(補邁/翻)張訓屯安吉㫁其糧道(義寜二年沈法興分烏程/置安吉縣唐因之屬湖州)
(九域志在州西南百/七十一里㫁音短)儒食盡士卒大疫遣其將劉建鋒
馬殷分兵掠諸縣六月行密聞儒疾瘧(瘧逆約翻疾而/寒熱迭作謂之)
(瘧/)戊寅縦兵擊之㑹大雨晦㝠儒軍大敗安仁義破儒
五十餘寨田頵擒儒于陳(陳讀/曰陣)斬之傳首京師儒衆多
降於行密(光啓三年孫儒始與行密交兵至是而敗孫/儒以十倍之衆攻行密其智勇亦無以大相)
(過而卒斃於行密者儒専務殺掠人心不附又後無根/本行密雖為儒所困分遣張訓李徳誠略淮浙之地以)
(自廣又斥餘廩以飼饑民既/得人心又有根本所以勝也)劉建鋒馬殷収餘衆七千
南走洪州(走音/奏)推建鋒為帥殷為先鋒指揮使張佶為
謀主比至江西衆十餘萬(帥所類翻比/必利翻及也)丁酉楊行密帥
衆歸揚州(帥讀曰率常考異曰十國紀年行密過常州/謂左右曰  州大城也張訓以一劔下之不)
(亦牡哉舊紀大順二年三月淮南節度使孫儒為寅州/觀察使楊行密所殺初行密揚州失守據宣州孫儒以)
(兵攻圍三年是春淮南大饑軍中疫癘是月孫儒亦病/為帳下所執降行密行密乃併孫儒之衆復據廣陵薛)
(居正五代史行密傳曰大順元年行密危蹙出據宣州/儒復入揚州二年儒攻行密屬江淮疾疫師人多死儒)
(亦卧病為部下所執送於行密殺之行密自宣城長驅/入于廣陵唐補紀大順二年六月孫儒兵敗于宛陵城)
(下楊行密進首級於西京吳錄曰景福元年六月六日/太祖盡率諸將晨出擊儒田頵臨陳擒儒以獻斬儒于)
(市傳首京師新紀實錄十國紀年/皆據此舊紀薛史唐補紀皆誤)秋七月丙辰至廣陵
表田頵守宣州安仁義守潤州先是揚州富庶甲天下
(先悉/薦翻)時人稱揚一益二(言揚州居一/益州為次也)及經秦畢孫楊兵
火之餘(秦彦畢師鐸孫/儒楊行密也)江淮之間東西千里掃地盡矣
　王建圍彭州久不下民皆竄匿山谷諸寨日出俘掠
謂之淘虜都將先擇其善者餘則士卒分之以是為常
(將即/亮翻)有軍士王先成者新津人本書生也世亂為兵度
諸將惟北寨王宗侃最賢乃徃説之曰(度徒洛翻/説式苪翻)彭州
本西川之巡屬也陳田召楊晟割四州以授之(見二百/五十七)
(卷文徳元年陳田/謂陳敬瑄田令孜)偽署觀察使與之共拒朝命(朝直/遙翻)今
陳田已平而晟猶據之州民皆知西川乃其大府(巡屬/諸州)
(以節度使府為大/府亦謂之㑹府)而司徒乃其主也(時朝命以王建檢/校司徒故稱之)
故大軍始至民不入城而入山谷避之以俟招安今軍
至累月未聞招安之命軍士復從而掠之(復扶/又翻)與盜賊
無異奪其貲財驅其畜産分其老弱婦女以為奴婢使
父子兄弟流離愁怨其在山中者暴露於暑雨殘傷於
蛇虎孤危饑渇無所歸訴彼始以楊晟非其主而不從
今司徒不加存恤彼更思楊氏矣宗侃惻然不覺屢移
其牀前問之先成曰又有甚於是者今諸寨每旦出六
七百人入山淘虜薄暮乃返(薄迫/也)曽無守備之意賴城
中無人耳萬一有智者為之畫䇿(為于/偽翻)使乘虚奔突先
伏精兵千人於門内登城望淘虜者稍逺出弓弩手礮
手各百人(礮與砲同/匹貌翻)攻寨之一面隨以役卒五百負薪
土填壕為道然後出精兵奮擊且焚其寨又於三面城
下各出耀兵(耀兵者以耀敵/使不知所備)諸寨咸自備禦無暇相救
城中得以益兵繼出如此能無敗乎宗侃矍然曰(矍居/縳翻)
此誠有之將若之何先成請條列為狀以白王建宗侃
即命先成草之大指言今所白之事須四面通共(時西/川兵)
(圍彭州四面下寨宗裕宗/侃華洪宗瑤各當一面)宗侃所司止於北面或所白
可從乞以牙舉施行(牙舉謂從使牙檢/舉而見之施行)事凡七條其一
乞招安山中百姓其二乞禁諸寨軍士及子弟無得一
人輒出淘虜仍表諸寨之旁七里内聴樵牧敢越表者
斬其三乞置招安寨中容數千人以處所招百姓(處昌/吕翻)
宗侃請選所部將校謹幹者為招安將使將三十人書
夜執兵巡衛其四招安之事須委一人總領今牓帖既
下(下户/嫁翻)諸寨必各遣軍士入山招安百姓見之無不驚
疑如鼠見狸誰肯來者(狸捕䑕者也鼠見狸則知必死/特恨不可得而走耳詎肯前就)
(之哉故/以為諭)欲招之必有其術願降帖付宗侃専掌其事其
五乞嚴勒四寨指揮使悉索前日所虜彭州男女老幼
集於營場有父子兄弟夫婦自相認者即使相從牒具
人數部送招安寨有敢私匿一人者斬仍乞勒府中諸
營亦令嚴索(府謂成都府/索山客翻)有自軍前先寄歸者量給資
糧(量音/良)悉部送歸招安寨其六乞置九隴行縣於招安
寨中(彭州治九隴縣彭州未下故乞置行縣九隴故漢/繁縣地後魏改曰九隴以州西冇九隴山為名九)
(隴一伏隴二豆隴三秋隴四龍奔隴五走馬/隴六駱駞隴七千秋隴八較車隴九横擔隴)以前南鄭
令王丕攝縣令(南鄭漢古縣/唐帶興元府)設置曹局撫安百姓擇其
子弟之壯者給帖使自入山招其親戚彼知司徒嚴禁
浸掠前日為軍士所虜者皆獲安堵必歡呼踊躍相帥下
山(帥讀/曰率)如子歸母不日盡出其七彭州土地宜麻(益州/記彭)
(之地號小郫言土地/肥良北之郫邑也)百姓未入山時多漚藏者(漚烏候/翻久漬)
(也/)宜令縣令曉諭各歸田里出所漚麻鬻之以為資糧
必漸復業建得之大喜即行之悉如所申(考異曰張􁡯/耆舊傳云五)
(月二十日諸軍馬步兵士到彭州城下至七月初已經/五十餘日諸軍兵士始到刈麥充糧至七月初麥盡並)
(無顆粒兵士但託求食乃每日逺去入山虜刼逃避百/姓有一軍士本是儒生乃往北面寨説于統帥云云十)
(國紀年王先成謂王宗侃云云先成上招攜七事建皆/納之先成蜀州新津人按十國紀年王建自二月辛丑)
(遣王宗裕等擊楊晟遂圍彭州又晟遺楊守忠書云弊/邑雖小圍守三年矣而張􁡯云五月二十日方圍彭州)
(或者先圍之不克而再往歟􁡯但云有一軍士/而十國紀年姓王名先成不知其本出何書也)明日牓
帖至威令赫然無敢犯者三日山中民競出赴招安寨
如歸市寨不能容斥而廣之浸有市井又出麻鬻之民
見村落無抄暴之患(抄楚/交翻)稍稍辭縣令復故業月餘招
安寨皆空　己巳李茂貞克鳯州感義節度使滿存奔
興元(僖宗光啓二年滿存得鳯州/至是而敗奔興元就楊守亮)茂貞又取興洋二州
皆表其子弟鎮之(大考異曰薛居正五代史茂貞傳曰/  順二年楊復恭得罪奔山南與楊)
(守亮據興元叛茂貞與王行瑜討平之詔以徐彦若鎮/興元茂貞違詔表其假子繼徽為留後堅請旄鉞昭宗)
(不得已而授之自是茂貞始萌問鼎之志既而逐涇原/節度使張球洋州節度使楊守忠鳯州刺史滿存皆奪)
(據其地云大順二/年誤也今從新紀)　八月以楊行密為淮南節度使同
平章事以田頵知宣州留後安仁義為潤州刺史孫儒
降兵多蔡人(降户/江翻)行密選其尤勇健者五千人厚其稟
賜以皁衣䝉甲(稟筆錦翻給/也皁才早翻)號黒雲都每戰使之先登
陷陳(陳讀/曰陣)四鄰畏之行密以用度不足欲以茶鹽易民
布帛掌書記舒城髙勗曰兵火之餘十室九空又漁利
以困之(記坊記諸侯不下漁色注曰象捕魚然中/網取之是無所擇漁利之漁猶漁色之漁)將復
離叛(復扶又/翻下同)不若悉我所有易鄰道所無足以給軍選
賢守令勸課農桑數年之間倉庫自實行密從之(守式/又翻)
(令力/正翻)田頵聞之日賢者之言其利逺哉行密馳射武伎
皆非所長(伎渠/綺翻)而寛簡有智略善撫御將士與同甘苦
推心待物無所猜忌嘗早出從者㫁馬鞦取其金(從才/用翻)
(斷音短鞦七由翻/史炤曰馬紂也)行密知而不問他日復早出如故人
服其度量淮南被兵六年(光啓三年卑師鐸亂淮/南始被兵被皮義翻)士民
轉徙幾盡(幾居依翻/下幾復同)行密初至賜與將吏(將即/亮翻)帛不過
數尺錢不過數百而能以勤儉足用非公宴未嘗舉樂
招撫流散輕徭薄歛(歛力/贍翻)未及數年公私富庶幾復承
平之舊(復還也/讀如字)　李克用北巡至天寧軍(代州西有天/安軍天寳十)
(二載/置)聞李匡威赫連鐸將兵八萬冦雲州遣其將李君
慶發兵於晉陽克用潛入新城伏兵於神堆(神堆在雲/州城南新)
(城又在神堆東南神堆即神武川之黄花堆新城在其/側盖克用祖執宜保黄花堆時所築也按薛史唐紀李)
(克用生於神武川之新城宋白/曰雲州西南至神堆柵九十里)擒吐谷渾邏騎三百(邏/郎)
(佐/翻)匡威等大驚丙申君慶以大軍至克用遷入雲州丁
酉出撃匡威等大破之己亥匡威等燒營而遁追至天
成軍(蔚州東北/有天成軍)斬獲不可勝計(勝音/升)　辛丑李茂貞攻
拔興元楊復恭楊守亮楊守信楊守貞楊守忠滿存奔
閬州(光啓三年楊守亮鎮興元至是而敗之考異曰舊/紀景福元年十一月辛丑鳯翔邠寧  衆攻興元)
(陷之節度使楊守亮前中尉楊復恭判官李巨川突圍/而遁十二月辛未華州刺史韓建奏於乾元縣遇興元)
(散兵撃敗之斬楊守亮楊復恭傳首實錄乾寜元年七/月鳯翔邠寧之兵攻興元陷之楊守亮楊復恭突圍而)
(遁新紀景福元年八月茂貞冦興元守亮滿存奔閬州/乾寧元年七月茂貞陷閬州八月守亮伏誅新復恭傳)
(景福元年茂貞攻興元破其城復恭守亮守信奔閬州/十國紀年蜀史景福元年十月行瑜茂貞表守亮招納)
(叛臣請討之感義節度使滿存救守亮為茂貞所敗奔/興元十一月邠岐攻陷興元楊復恭帥守亮守貞守忠)
(滿存同奔閬州十二月壬午華洪敗守亮等於州按實/錄景福二年正月移茂貞山南於時守亮不應猶在山)
(南今年月從新紀/事則參取諸書)茂貞表其子繼密權知興元府事
九月加荆南節度使成汭同平章事　時溥迫監軍奏
稱將士留已(是年二月召時/漙為太子太師)冬十月復以漙為侍中感
化節度朱全忠奏請追溥新命詔諭解之溥初邢洺磁
州留後李存孝與李存信俱為李克用假子不相睦存
信有寵於克用存孝在邢州欲立大功以勝之乃建議
取鎮冀(見上卷大/順二年)存信從中沮之不時聴許及王鎔圍
堯山存孝救之不克克用以存信為蕃漢馬步都指揮
使與存孝共擊之二人互相猜忌逗留不進克用更遣
李嗣勲等擊破之(事見上是/年正月)存信還譖存孝無心擊賊
疑與之有私約存孝聞之自以有功於克用而信任顧
不及存信(顧反/也)憤怨且懼及禍乃潛結王鎔及朱全忠
上表以三州自歸於朝廷(太考異實錄大順元年十月/  原將邢州刺史李存孝自)
(晉州帥行營兵據邢州舊記十一月癸丑朔大原將邢/州刺史李存孝自恃擒孫揆功合為昭義帥怨克用授)
(康君立存孝自晉州帥行營兵歸邢州據城上表歸明/仍致書與張濬王鎔求救援唐末見聞錄十月二十四)
(日李存孝領兵打晉州遁歸邢州背叛與宰臣張濬狀/曰某自主三郡已近二年又曰常思安知建在此之日)
(歸順朝廷之時四鄰不有保持一家俄受塗炭以此猶/豫莫敢申明遂至去年遽絶鄰好豈是某之情願葢因)
(李某之指揮又曰自今春戰争之後實願休罷戈鋌自/九月十五日以來有李某之人使促令某南至進軍面)
(趙州牽脅李某即土門路入直届鎮州今月十四日昭/義軍人百姓等衆請某權知兵馬留後歸順朝廷大王)
(聞存孝致逆大震雄威令下先差大將進軍速至邢州/仍候指揮不得輒有鬬敵但圍小壘専俟大軍據唐太)
(祖紀年錄薛居正五代史紀傳實錄新紀皆云景福元/年十月存孝叛太原歸朝廷而紀唐末見聞錄在大順)
(元年十月舊紀恐是連言以後事按二年三月安知建/方叛太原而此書中已説知建又云自主三郡已近二)
(年存孝大順二年方為邢洺磁節度至景福元年乃二/年也然則實錄邢州刺史據邢州亦因舊記之誤見聞)
(錄所載存孝書葢與/王鎔誤云與張濬也)乞賜旌節及㑹諸道兵討李克用
詔以存孝為邢洺磁節度使不許㑹兵　十一月時溥
濠州刺史張璲泗州刺史張諫以州附于朱全忠(璲徐/醉翻)
(史言時溥巡屬皆附/于汴漙僅保徐州)　乙未朱全忠遣其子友裕將兵
十萬攻濮州拔之執其刺史邵倫(濮州朱瑄巡/屬濮博木翻)遂令友
裕移兵擊時溥　孫儒將王壇陷婺州刺史蔣瓌奔越
州(中和四年蔣/瓌據婺州)　廬州刺史蔡儔發楊行密祖父墓(光/啓)
(三年楊行密留蔡儔守廬州明年儔以/州附孫儒儒既敗儔遂阻兵以拒行密)與舒州刺史倪
章連兵遣使送印於朱全忠以求救全忠惡其反覆(惡/烏)
(路/翻)納其印不救且牒報行密行密謝之行密遣行營都
指揮使李神福將兵討儔　宣明歴浸差(穆宗立以為/累世纘緒必)
(更歴紀乃詔日官改/撰歴術名曰宣明)太子少詹事邊岡造新歴成十二
月上之命曰景福崇𤣥歴(邊岡與司天少監胡秀林均/州司馬王穉改治新歴然術)
(一出於岡岡用算巧能馳騁反覆於乘除間由是簡捷/超徑等接之術興而經制逺大衰序之法廢矣雖籌䇿)
(便易然皆冥於/本原上時掌翻)　壬午王建遣其將華洪擊楊守亮於
閬州破之建遣節度押牙延陵鄭頊使於朱全忠(延陵/漢曲)
(阿縣地晉分置延陵郡隋移治丹徒武徳三年移/於舊郡治屬潤州今丹楊縣之延陵鎮即其地)全忠
問劔閣頊極言其險全忠不信頊曰茍不以聞恐誤公
軍機全忠大笑　是嵗明州刺史鍾文季卒其將黄晟
自稱刺史(路振九國志黄晟明州鄞縣人歴為/將領㑹刺史鍾文季卒遂據其郡)
二年春正月時溥遣兵攻宿州刺史郭言戰死(大順二/年朱全)
(忠取宿州/事見上卷)　東川留後顧彦暉既與王建有隙(大順二/年楊守)
(亮攻東川王建遣兵救之欲因而取之/不克由是與顧彦暉有隙事亦見上卷)李茂貞欲撫之
使從已奏請更賜彦暉節(大順二年朝廷遣中使賜顧/彦暉節楊守厚邀而奪之故)
(請更/賜)詔以彦暉為東川節度使(申前/命也)茂貞又奏遣知興
元府事李繼密救梓州(梓州朱受兵而救之何也非救/之也遣兵助彦暉以致西川之)
(師/耳)未幾建遣兵敗東川鳯翔之兵於利州(幾居豈翻敗/補邁翻下同)
彦暉求和請與茂貞絶乃許之鳯翔節度使李茂貞自
請鎮興元詔以茂貞為山南西道兼武定節度使以中
書侍郎同平章事徐彦若同平章事充鳯翔節度使(考/)
(異曰舊紀在七月癸/未今從實錄新紀)又割果閬二州𨽻武定軍茂貞欲
兼得鳯翔不奉詔　二月甲戍加西川節度使王建同
平章事　李克用引兵圍邢州王鎔遣牙將王藏海致
書解之克用怒斬藏海進兵撃鎔敗鎮兵於平山(平山/漢蒲)
(吾縣隋為房山縣至徳元年改為平山/縣屬鎮州九域志在州西六十五里)辛巳攻天長鎮
旬日不下鎔出兵三萬救之克用逆戰於叱日嶺下大
破之斬首萬餘級餘衆潰去河東軍無食脯其尸而啗
之(啗徒/濫翻)　時溥求救於朱瑾朱全忠遣其將霍存將騎
兵三千軍曹州以備之瑾將兵二萬救徐州存引兵赴
之與朱友裕合擊徐兖兵於石佛山下大破之(石佛山/近彭城)
(薛史曰石佛山在彭門南述征記/彭城南有石佛山頂方二丈二尺)瑾遁歸兖州辛夘徐
兵復出存戰死(霍存恃勝而不虞徐兵之復/出故戰敗而死復扶又翻)　李克用
進下井陘李存孝將兵救王鎔遂入鎮州與鎔計事鎔
又乞師於朱全忠全忠方與時溥相攻不能救但遺克
用書(遺唯/季翻)言鄴下有十萬精兵抑而未進克用復書儻
實屯軍鄴下顒望降臨(顒魚容/翻仰也)必欲真决雌雄願角逐於
常山之尾甲午李匡威引兵救鎔敗河東兵於元氐(敗/補)
(邁/翻)克用引還邢州鎔犒匡威於藁城輦金帛二十萬以
酬之　朱友裕圍彭城時溥數出兵友裕閉壁不戰(去/年)
(十一月朱全忠遣友裕攻彭城此/言其積時相持之事數所角翻)朱瑾宵遁友裕不追
(謂石佛山/下戰時)都虞侯朱友恭以書譖友裕于全忠全忠怒
驛書下都指揮使龎師古(下户/嫁翻)使代之將且按其事書
誤達於友裕友裕大懼以二千騎逃入山中(按薛史元/貞張后傳)
(作二十騎朱友裕傳作數騎二/千騎太多當以二十騎為是)潛詣碭山匿於伯父全
昱之所(朱全忠兄弟本居碭山全/昱全忠長兄也碭音唐)全忠夫人張氏聞之
使友裕單騎詣汴州見全忠泣涕拜伏于庭人王忠命左
右捽抑將斬之(捽者持其髻抑者/按其頸捽昨沒翻)夫人趨就抱之泣曰
汝捨兵衆束身歸罪無異志明矣全忠悟而捨之使權
知許州友恭夀春人李彦威也幼為全忠家僮(曰考異/  薛居)
(正五代史高季興傳以友恭為汴之賈人李七郎十國/紀年以為夀春賈人友恭傳云彦威丱角事太祖今從)
(之/)全忠養以為子張夫人碭山人多智略全忠敬憚之
雖軍府事時與之謀議或將兵出中塗夫人以為不可
遣一介召之全忠立為之返(為于/偽翻)龎師古攻佛山寨拔
之(佛山寨即/石佛山寨)自是徐兵不敢出　李匡威之救王鎔也
將發幽州家人㑹别(家人悉㑹於/使宅以送别)弟匡籌之妻美匡威
醉而淫之二月匡威自鎮州還至博野匡籌據軍府自
稱留後以符追行營兵匡威衆潰歸但與親近留深州
(深州在博野東/南一百五十里)進退無所之遣判官李抱真入奏請歸
京師京師屢更大亂(更工衡/翻經也)聞匡威來坊市大恐曰金
頭王來圖社稷士民或竄匿山谷王鎔徳其以己故致
失地(徳其救己以/致失幽州)迎歸鎮州為築第父事之(為于偽翻/為李匡威)
(刼王鎔而死張本薛史曰/鎔館匡威於寳夀佛寺)　以渝州刺史栁玭為瀘州
刺史(九域志渝州西至瀘州七百六十里玭部田翻言/考異曰新傳云玭坐事貶瀘州刺史卒北夢瑣)
(亦云謫授瀘州新舊書玭貶官無年月今据實錄此月/玭自渝為瀘州刺史當是初貶渝州後移瀘州新傳北)
(夢瑣言/誤也)栁氏自公綽以來世以孝悌禮法為士大夫所
宗(言自元和以/來為名家)玭為御史大夫上欲以為相宦官惡之
(惡烏/路翻)故久謫於外玭嘗戒其子弟曰凡門地髙可畏不
可恃也立身行巳一事有失則得罪重於他人死無以
見先人於地下此其所以可畏也門高則驕心易生族
盛則為人所嫉懿行實才人未之信(行下孟/翻下同)小有玼纇
(玼疾移翻纇盧對翻/玉病曰玼絲節曰纇)衆皆指之此其所以不可恃也故
膏粱子弟學宜加勤行宜加勵僅得比他人耳(使栁氏/子姪常)
(能守玼之戒各務修飭/雖至今為名家可也)　王建屢請殺陳敬瑄田令孜
朝廷不許夏四月乙亥建使人告敬瑄謀作亂殺之新
津(陳敬瑄居新津見/上卷大順二年)又告令孜通鳯翔書下獄死(下遐/稼翻)
建使節度判官馮㳙草表奏之曰開匣出虎孔宣父不
責他人當路斬蛇孫叔敖葢非利己(論語孔子責冉有/季路曰虎兕出於)
(柙是誰之過歟楚孫叔敖為嬰兒出遊而還憂而不食/其母問其故泣而對曰今日吾見兩頭蛇恐去死無日)
(矣母曰今蛇安在曰吾聞見兩頭蛇者死吾恐他人復/見已埋之也母曰無憂汝不死吾聞之有隂徳者天報)
(以福人聞之皆/諭其為仁也)専殺不行於閫外先機恐失於彀中(彀/古)
(候/翻)㳙宿之孫也(馮宿事見二百四十五/卷開成元年㳙圭淵翻)　汴軍攻徐州
累月不克(自去年十一月攻/徐州至是五月矣)通事官張濤以書白朱全
忠云進軍時日非良故無功全忠以為然敬翔曰今攻
城累月所費甚多徐人已困旦夕且下使將士聞此言
則懈於攻取矣全忠乃焚其書癸未全忠自將如徐州
戊子龎師古拔彭城時溥舉族登鷰子樓自焚死(僖宗/中和)
(元年時溥據徐州至是而亡張建封之鎮徐也有愛妓愛/曰盻盻建封既歿張氏舊第有小樓名燕子盻盻念舊)
(而不嫁居是樓十餘年幽獨悵然出白樂天集重考異/曰實錄五月汴州奏拔徐州舊紀四月汴將王  師牛)
(存節陷徐州舊傳溥求援于兖州朱瑾出兵救之值大/雪糧盡而還汴將王重師牛存節夜乘梯而入漙與妻)
(子登樓自焚而卒景福二年也新紀四月戊子朱全忠/陷徐州時漙死之薛居正五代史梁紀丁亥師古下彭)
(門梟漙首以獻唐太祖紀年錄四月澤州李罕之上言/懐孟降人報汴將龎師古於今月八日攻陷徐州徐帥)
(時溥舉族皆沒温既下徐方詐請朝廷命帥昭宗乃以/兵部尚書孫儲為徐帥既而温以他詞斥去自以其將)
(鎮之四月八日葢河東傳/聞之誤今從編遺錄新紀)己丑全忠入彭城以宋州刺
史張廷範知感化留後奏乞朝廷除文臣為節度使
李匡威在鎮州為王鎔完城塹繕甲兵視之如子匡威
以鎔年少且樂真定土風(為于偽翻下為之同鎮州/漢之真定國也樂音洛)潛
謀奪之李抱真自京師還為之畫䇿隂以恩施悦其將
士(施式/䜴翻)王氏在鎮久鎮人愛之不徇匡威匡威忌日鎔
就第弔之(父母終之日子以為忌/日第者李匡威寓第也)匡威素服衷甲伏兵
刼之鎔趨抱匡威曰鎔為晉人所困幾亡矣(晉人謂河/東李克用)
(之兵幾/居依翻)賴公以有今日公欲得四州此固鎔之願也(鎮/冀)
(深趙/四州)不若與公共歸府以位讓公則將士莫之拒矣匡
威以為然與鎔駢馬(駢馬並/馬也)陳兵入府㑹大風雷雨屋
瓦皆震匡威入東偏門(此鎮州牙城/之東偏門也)鎮之親軍閉之(既/入)
(門而為鎮兵所/閉絶其繼至者)有屠者墨君和自缺垣躍出拳敺匡威
甲士(敺烏/口翻)挾鎔於馬上負之登屋鎮人既得鎔攻匡威
殺之并其族黨(到考異日實錄殺匡威在五月恐約奏/  舊紀六月乙夘幽州李匡威謀害王)
(鎔恒州三軍攻匡威殺之舊傳唐太祖紀年錄皆云五/月新紀四月丁亥按匡籌奏云四月十九日是月己巳)
(朔十九日丁/亥也今從之)鎔時年十七體疎瘦為君和所挾頸痛頭
偏者累日李匡籌奏鎔殺其兄請舉兵復寃詔不許
幽州將劉仁恭將兵戍蔚州過期未代士卒思歸㑹李
匡籌立戍卒奉仁恭為帥還攻幽州(蔚紆勿翻/帥所類翻)至居庸
闗為府兵所敗(府兵幽州節度使府/之兵也敗補邁翻)仁恭奔河東李克
用厚待之(為李克用取/幽州張本)　李神福圍廬州甲午楊行密
自將詣廬州田頵自宣州引兵㑹之初蔡人張顥以驍
勇事秦宗權後從孫儒儒敗歸行密行密厚待之使將
兵戍廬州蔡儔叛顥更為之用及圍急顥踰城來降(降/户)
(江/翻)行密以𨽻銀槍都使袁稹(使疏吏翻/稹止忍翻)稹以顥反覆白
行密請殺之行密恐稹不能容置之親軍(為張顥殺/楊渥張本)稹
陳州人也(稹止/忍翻)　王彦復王審知攻福州久不下(去年/二月)
(王潮遣彦復/等攻福州)范暉求救於威勝節度使董昌(僖宗中和/三年升浙)
(東觀察為義勝節度光/晵三年改為威勝節度)昌與陳巖昏姻發温台婺州兵
五千救之彦復審知以城堅援兵且至士卒死傷多白
王潮欲罷兵更圖後舉潮不許請潮自臨行營潮報曰
兵盡添兵將盡添將兵將俱盡吾當自來(將即/亮翻)彦復審
知懼親犯矢石急攻之五月城中食盡暉知不能守夜
以印授監軍弃城走援兵亦還庚子彦復等入城辛丑
暉亡抵㳂海都為將士所殺(文徳二年范/暉據福州)潮入福州自
稱留後素服𦵏陳巖以女妻其子延晦厚撫其家(妻七/細翻)
汀建二州降嶺海間羣盜二十餘輩皆降潰(言羣盜或/降或潰也)
(王氏自此遂據有/七閩矣降户江翻)　閏月以武勝防禦使錢鏐為蘇杭
觀察使(錢鏐以杭并/蘇因以命之)又以扈蹕都頭曹誠為黔中節度
使耀徳都頭李鋋為鎮海軍節度使宣威都頭孫惟晟
為荆南節度使(耀徳宣威皆神䇿五十四/都之數黔渠今翻鋋音蟬)六月以捧日
都頭陳珮為嶺南東道節度使並同平章事時李茂貞跋
扈上以武臣難制欲用諸王代之故誠等四人皆加恩
解兵柄令赴鎮(後四人不聞至鎮葢各有分據者四人/不得而赴也  考異曰舊紀三月庚子)
(以陳珮為嶺南東道節度使曹誠為黔中節度使李鋋/為鎮海節度使孫惟晟為荆南節度使時朝議以茂貞)
(傲侮王命武臣難制故罷五/將之權今從實錄止是四將)　李匡籌出兵攻王鎔之
樂夀武强以報殺匡威之恥　秋七月王鎔遣兵救邢
州李克用敗之於平山(敗補/邁翻)壬申進撃鎮州鎔懼請以
兵糧二十萬助攻邢州克用許之克用治兵于欒城合
鎔兵三萬進屯任縣(任漢古縣中廢唐之任漢南欒縣/地武徳四年置任縣治苑鄉城在)
(邢州東南/治直之翻)李存信屯琉璃陂(琉璃陂在邢/州龍岡縣界)　丁亥楊行
密克廬州斬蔡儔左右請發儔父母冢行密曰儔以此
得罪吾何為效之(蔡儔發行密祖/父冢見上年)　加天雄節度使李
茂莊同平章事(時以秦州/為天雄軍)　錢鏐發民夫二十萬及十
三都軍士築杭州羅城周七十里(錢鏐以八都兵起後/其衆日盛置十三都)
(今杭州羅城/鏐所築也)　昇州刺史張雄卒(庚考異曰新紀八月/  子盖約奏到之日)
(今從十/國紀年)馮𢎞鐸代之為刺史　李茂貞恃功驕横上表
及遺杜讓能書(横户孟翻上時/掌翻遺唯季翻)辭語不遜上怒欲討之
茂貞又上表略曰陛下貴為萬乘不能庇元舅之一身
(元舅謂王瓌事見/上卷大順二年)尊極九州不能戮復恭之一豎又曰
今朝廷但觀彊弱不計是非又曰約衰殘而行法隨盛
壯以加恩(李茂貞之表辭固慢然/當時之政事實亦如此)體物錙銖(言體物有/錙銖之重)
(則待之亦重有錙銖/之輕則待之亦輕)看人衡纊(劉峻廣絶交論曰衡所/以揣其輕重纊所以屬)
(其鼻息注云謂操衡揣勢/之輕重持纊量氣之粗細)又曰軍情易變戎馬難羈唯
慮甸服生靈因兹受禍(古之王者畿方/千里以為甸服)未審乘輿播越
自此何之(乘䋲/證翻)上益怒决討茂貞命杜讓能専掌其事
讓能諫曰陛下初臨大寳國步未夷茂貞近在國門(按/九)
(域志鳯翔東距長/安二百八十里耳)臣愚以為未宜與之構怨萬一不克
悔之無及上曰王室日卑號令不出國門此乃志士憤
痛之秋藥弗瞑眩厥疾弗瘳(書説命之辭注云如服藥/必瞑眩極其病乃除瞑莫)
(遍翻眩𤣥遍翻/瞑眩困極也)朕不能甘心為孱懦之主(孱鉏/山翻)愔愔度
日(愔於禽翻愔/愔深静貌)坐視陵夷卿但為朕調兵食(為干偽翻/調徒釣翻)
朕自委諸王用兵成敗不以責卿讓能曰陛下必欲行
之則中外大臣共宜協力以成聖志不當獨以任臣上
曰卿位居元輔(杜讓能時/為首相)與朕同休戚無宜避事讓能
泣曰臣豈敢避事况陛下所欲行者憲宗之志也顧時
有所未可勢有所不能耳但恐他日臣徒受晁錯之誅
不能弭七國之禍也(晁錯事見/漢景帝紀)敢不奉詔以死繼之(杜/讓)
(能固巳知/必死矣)上乃命讓能留中書計畫調度月餘不歸(不/歸)
(私第也調/徒弔翻)崔昭緯隂結邠岐為之耳目讓能朝發一言
二鎮夕必知之李茂貞使其黨糾合市人數百千人擁
觀軍容使西門君遂馬訴曰岐帥無罪(岐帥謂李茂貞/鳯翔本岐州帥)
(所類/翻)不宜致討使百姓塗炭君遂曰此宰相事非吾所
及市人又邀崔昭緯鄭延昌肩輿訴之(舊制朝臣入朝/皆乘馬宋建炎)
(播遷以揚州街路滑始許朝士乘擔子/觀此則唐末宰相亦有乗肩輿者矣)二相曰兹事主
上専委杜太尉吾曹不預知市人因亂投瓦石二相下
輿走匿民家僅自免喪堂印及朝服上命捕其唱帥者
誅之(喪息浪翻朝直遙/翻下同帥讀曰率)用兵之意益堅京師民或亡匿山
谷嚴刑所不能禁八月以嗣覃王嗣周為京西招討使(異考/  曰)
(按順宗子經封郯王嗣周當是其後㑹昌後避武宗諱/改郯作覃  按武宗諱瀍後改諱炎如考異所云葢避)
(郯字旁從/炎字也)神䇿大將軍李鐬副之(鐬火/外翻)　丙辰楊行密
遣田頵將宣州兵二萬攻歙州歙州刺史裴樞城守久
不下(歙書/涉翻)時諸將為刺史者多貪暴獨池州團練使陶
雅寛厚得民歙人曰得陶雅為刺史請聴命行密即以
雅為歙州刺史歙人納之雅盡禮見樞送之還朝樞遵
慶之曽孫也(裴遵慶見二百二十/二卷肅宗上元二年)　朱全忠命龎師古
移兵攻兖州與朱瑾戰屢破之　九月丁夘以錢鏐為
鎮海節度使(升杭州武勝防禦使為鎮海節度使唐本/置鎮海軍於潤州今以命錢鏐於杭州至)
(光化元年鏐遂請徙軍於杭州復考異曰今年五月以/李鋋為鎮海節度使令赴鎮今  除鏐者按是時安仁)
(義已據潤州又孫惟晟除荆南時成汭已據荆南二人/安得赴鎮葢但欲罷其軍權其實不至鎮而返耳實錄)
(云仍徙鎮海軍額于杭州按吳越備史是嵗鏐初除鎮/海節度使猶領潤州刺史至光化元年始移鎮海軍于)
(杭州實/錄誤也)　李存孝夜犯李存信營虜奉誠軍使孫考老
李克用自引兵攻邢州掘塹築壘環之(環音/宦)存孝時出
兵突擊塹壘不能成河東牙將袁奉韜密使人謂存孝
曰大王惟俟塹成即歸晉陽尚書所憚者獨大王耳(李/克)
(用時封隴西郡王存/孝葢亦檢校尚書)諸將非尚書敵也大王若歸咫尺之
塹安能沮尚書之鋒銳邪存孝以為然按兵不出旬日
塹壘成飛走不能越存孝由是遂窮汴將鄧季筠從克
用攻邢州輕騎逃歸(鄧季筠被擒見/上卷大順元年)朱全忠大喜使將
親軍(將即/亮翻)　乙亥覃王嗣周帥禁軍三萬送鳯翔節度
使徐彦若赴鎮軍於興平(帥讀曰率五考異曰舊紀覃/王率扈駕  十四軍進攻岐)
(陽今從/實錄)李茂貞王行瑜合兵近六萬軍于盩厔以拒之
(近其/靳翻)禁軍皆新募市井少年茂貞行瑜所將皆邊兵百
戰之餘壬午茂貞等進逼興平禁軍皆望風逃潰茂貞
等乘勝進攻三橋京城大震士民奔散市人復守闕請
誅首議用兵者(復扶/又翻)崔昭緯心害太尉門下侍郎同平
章事杜讓能密遺茂貞書曰用兵非主上意皆出於杜
太尉耳(遺于/季翻)甲申茂貞陳於臨皐驛(臨皐驛在/長安城西)表讓能
罪請誅之讓能言於上曰臣固先言之矣請以臣為解
(言歸罪於讓/能以解兵也)上涕下不自禁(禁居/吟翻)曰與卿訣矣是日貶
讓能梧州刺史(梧州去京師五千五百里宋白曰漢武/帝置蒼梧郡理廣信縣隋置蒼梧郡理)
(蒼梧縣唐/為梧州)制辭略曰弃卿士之臧謀構藩垣之深釁咨
詢之際證執彌堅又流觀軍容使西門君遂于儋州内
樞密使李周潼于崖州段詡于驩州乙酉上御安福門
斬君遂周潼詡再貶讓能雷州司户遣使謂茂貞曰惑
朕舉兵者三人也非讓能之罪以内侍駱全瓘劉景宣
為左右軍中尉壬辰以東都留守韋昭度為司徒門下
侍郎同平章事御史中丞崔𦙍為户部侍郎同平章事
𦙍慎由之子也(崔慎由歴事文武/宣大中間為相)外寛𢎞而内巧險與
崔昭緯深相結故得為相季父安潛謂所親曰吾父兄
刻苦以立門户終為緇郎所壊(壊音怪平考異曰舊傳/𦙍初拜  章事安潛有)
(此言按安潛去年卒/必先時嘗有此言也)緇郎𦙍小字也李茂貞勒兵不解
請誅杜讓能然後還鎮崔昭緯復從而擠之(復扶又翻/下同擠牋)
(西翻又/子細翻)冬十月賜讓能及其弟户部侍郎𢎞徽自盡(考/)
(異曰續實運錄曰大順二年相國杜讓能孔緯值上京/頻嬰離亂朝綱紊墜是時徇意諸道扈駕兵五十四都)
(坊坊皆滿兼近藩連帥要行征討便自綂軍至如岐陽/李茂貞先朝封為太子本姓宋洋州牧先祖討昭義劉)
(從諫有功子孫爵賞不絶洎夀王登位後遣禮部侍郎/薛廷珪持璽書具禮冊為岐王茂貞先中和年中投判)
(軍容使田令孜作養男姓田名彦賔葢趨其勢也汴州/朱温先朝冊東平王至今上又遣薛廷珪為禮儀使延)
(王為冊命使封為梁王且岐王與北司人情方洽宰相/甚不和睦累表章云臣今駐斾咸陽未敢入中書問罪)
(杜讓能等請寘極法表奏上不恱遂詔孔杜二相國令/往咸陽謝及見岐王戰不能言岐王大怒却令歸中書)
(省過纔到中書上又發遣令祈謝岐王如是往來三度/岐王又奏曰二相見臣並不措一言如此曠官有辱聖)
(代請行朝典别選英賢上不樂敕罷知政事不得已除/昭緯荆南節度杜讓能除河中節度三日後貶于嶺表)
(出國門三十里並賜自盡時岐王率驍果五千人/住咸陽及貶二相乃退此皆誤謬之説今從實錄)復下
詔布告中外稱讓能舉枉錯直(用論語孔子之言謂枉/者舉之直者錯而不用)
(也衰亂之朝安有公/是非邪錯千故翻)愛憎擊于一時鬻獄賣官聚歛踰
于巨萬(歛力/贍翻)自是朝廷動息皆稟於邠岐南北司往往
依附二鎮以邀恩澤有崔鋋王超者(鋋音/蟬)為二鎮判官
凡天子有所可否其不逞者輒訴於鋋超二人則教茂
貞行瑜上章論之朝廷少有依違其辭語已不遜制復
以茂貞為鳯翔節度使兼山南西道節度使守中書令
於是茂貞盡有鳯翔興元洋隴秦等十五州之地(鳯翔/本一)
(鎮興元山南西道又一鎮洋州武定軍又一鎮秦/隴天雄軍又一鎮史言李茂貞兼有四鎮之地)以徐
彦若為御史大夫　戊戍以泉州刺史王潮為福建觀
察使　舒州刺史倪章弃城走(倪章與蔡儔連兵/儔已敗故章走)楊行
密以李神福為舒州刺史　邠寧節度使守侍中兼中
書令王行瑜求為尚書令韋昭度密奏太宗以尚書令
執政遂登大位自是不以授人臣惟郭子儀以大功拜
尚書令終身避讓行瑜安可輕議十一月以行瑜為太
師賜號尚父仍賜鐵劵　十二月朱全忠請徙鹽鐵於
汴州以便供軍崔昭緯以為全忠新破徐鄆兵力倍増
若更判鹽鐵不可復制(復扶/又翻)乃賜詔開諭之　汴將葛
從周攻齊州刺史朱威朱瑄朱瑾引兵救之(按方鎮表/齊州時屬)
(平盧節度以後乾寧三年朱瓊降汴之事觀之則齊州/已為兖鄆所并矣  考異曰編遺錄云十月乙未今從)
(薛居正五/代史梁紀)　初武安節度使周岳殺閔勗據潭州(見二/百五)
(十六卷僖宗/光啓二年)邵州刺史鄧處訥聞而哭之諸將入弔處
訥曰吾與公等咸受僕射大恩(閔勗檢校尚書右僕射/欽化節度使以處訥刺)
(邵州故言受恩路振九國志鄧處訥自唐乾符中從閔/勗征蠻于安南勗帥潭署處訥邵州兵馬留後處昌吕)
(翻/)今周岳無狀殺之吾欲與公等竭一州之力為僕射
報仇可乎(為于/為翻)皆曰善於是訓卒厲兵八年乃結朗州
刺史雷滿(雷滿與周岳/有争肉之仇)共攻潭州克之斬岳自稱留後
(鄧處訥甫得潭州而劉/建鋒馬殷巳擬其後矣)
乾寧元年春正月乙丑朔赦天下改元　李茂貞入朝
大陳兵自衛數日歸鎮　以李匡籌為盧龍節度使
二月朱全忠自將撃朱瑄軍于魚山(魚山在鄆州須昌/東阿兩縣之間)
瑄與朱瑾合兵攻之兖鄆兵大敗死者萬餘人　以右
散騎常侍鄭綮為禮部侍郎同平章事(綮康禮翻云考/異曰舊傳  光)
(化初為相恐誤北夢瑣言曰綮雖有詩名本無廊廟之/望嘗典廬州吳王楊行密為本州步奏官因有遺闕而)
(笞責之然其儒懦清慎𢎞農常重之昭宗時吳王雄據/淮海朝廷務行姑息因盛言鄭公之徳由是登庸中外)
(驚駭太原兵至渭北天子震恐渇於攘却相國奏對請/於文宣王諡號中加一哲字其不究時病率此類也按)
(明年李克用舉兵至渭北/綮巳罷相今從實錄新紀)綮好詼諧(好呼/到翻)多為歇後詩
譏嘲時事(歇後者叙所以為/詩而歇後語不發)上以為有所藴手注班簿
命以為相(班簿注在/朝者姓名)聞者大驚堂吏往告之綮笑曰諸
君大誤使天下更無人未至鄭綮吏曰特出聖意綮曰
果如是奈人笑何既而賀客至綮搔首言曰歇後鄭五
作宰相(鄭綮第五為歇後詩/時謂之歇後鄭五體)時事可知矣累讓不獲乃
視事　以邵州刺史鄧處訥為武安節度使　彰義節
度使張鈞薨表其兄鐇為留後(時以涇州為彰義/節度鐇甫袁翻)　三
月黄州刺史吳討舉州降楊行密(黄州時隷鄂岳鄂岳/武昌軍也按新書杜)
(洪傳吳討鄂州永興縣/民以土團帥起據黄州)　邢州城中食盡甲申李存孝
登城謂李克用曰兒䝉王恩得富貴茍非困于䜛慝安
肯捨父子而從仇讎乎願一見王死不恨克用使劉夫
人視之夫人引存孝出見克用存孝泥首謝罪曰兒粗
立微勞存信逼兒失圖至此(粗坐/五翻)克用叱之曰汝遺朱
全忠王鎔書毁我萬端(遺唯/季翻)亦存信教汝乎囚之歸于
晉陽車裂於牙門(筠考異曰太祖紀年錄先獲汴將鄧/  安康八軍吏劉藕子潞州所俘供)
(奉官韓歸範皆與存孝連坐同日誅之騎將薛阿檀懼/自刺按舊紀克用擒歸範尋遣歸因附表訴寃不聞復)
(往晉陽也薛居正五代史鄧季筠傳後復自邢州逃歸/汴紀年錄誤也存孝傳曰武皇出井陘將逼真定存孝)
(面見王鎔陳軍機武皇暴/怒誅先獲汴將安康八耳)存孝驍勇克用軍中皆莫及
常將騎兵為先鋒所向無敵身被重鎧腰弓髀槊獨舞
鐵撾陷陳萬人辟易(被皮義翻重直龍翻撾陟𤓰翻陳/讀曰陣下同辟讀曰闢易如字)
每以二馬自隨馬稍乏(言馬稍疲/而乏力也)就陳中易之出入如
飛克用惜其才意臨刑諸將必為之請(為于偽/翻下同)因而釋
之既而諸將疾其能竟無一人言者既死克用為之不
視事者旬日私恨諸將而於李存信竟無所譴又有薛
阿檀者其勇與存孝相侔諸將疾之常不得志密與存
孝通存孝誅恐事泄遂自殺自是克用兵勢浸弱而朱
全忠獨盛矣(史言克用自翦羽/翼故不競干汴)克用表馬師素為邢洺
節度使　朱全忠遣軍將張從晦慰撫夀州從晦陵侮
刺史江彦温而與諸將夜飲彦温疑其謀已明日盡殺
在席諸將以書謝全忠而自殺軍中推其子從頊知軍
州事全忠為之腰斬從晦　五月加鎮海節度使錢鏐
同平章事　劉建鋒馬殷引兵至澧陵(澧當作醴醴陵/在漢臨湘縣界)
(後漢分為醴陵縣隋廢武徳四年分長沙置/醴陵縣屬潭州九域志在州東一百六十里)鄧處訥遣
邵州指揮使蔣勛鄧繼崇將步騎三千守龍回闗殷先
至闗下遣使詣勛勛等以牛酒犒師殷使說勛曰劉驤
智勇兼人(觀後姚彦章説馬殷曰公與劉龍驤/一體之人此必逸龍字説式芮翻)術家言
當興翼軫間(翼軫楚荆州分長/沙入軫十六度)今將十萬衆精鋭無敵
而君以鄉兵數千拒之難矣(按新書蔣勛鄧繼崇皆邵/州土豪所領之兵皆其土)
(人故謂/之鄉兵)不如先下之取富貴還鄉里不亦善乎勛等然
之謂衆曰東軍許吾屬還(劉建鋒等兵從東來/故蔣勛等謂之東兵)士卒皆
懽呼弃旗幟鎧仗遁去建鋒令前鋒衣其甲張其旗趨
潭州(衣於既翻/趨七喻翻)潭人以為邵州兵還不為備建鋒徑入
府處訥方宴擒斬之戊辰建鋒入潭州自稱留後　王
建攻彭州城中人相食彭州内外都指揮使趙章出降
(降户/江翻)王先成請築龍尾道屬於女牆(自城外築墱道陂/陀而上屬于城上)
(短垣其道前髙後卑後塌于地若龍之垂尾然故謂/之龍尾道屬之欲翻女牆即城上短垣所謂陴也)丙
子西川兵登城楊晟猶帥衆力戰(帥讀/曰率)刀子都虞侯王
茂權斬之(文徳元年楊晟得彭州王建攻/彭州踰兩朞而後克亦憊矣)獲彭州馬步
使安師建建欲使為將師建泣謝曰師建誓與楊司徒
同生死不忍復戴日月(復扶/又翻)惟速死為惠再三諭之不
從乃殺之禮𦵏而祭之更趙章姓名王宗勉王茂權曰
宗訓又更王釗名曰宗謹李綰姓名曰王宗綰(更工/衡翻)
辛夘中書侍郎同平早事鄭延昌罷為右僕射　朱瑄
朱瑾求救於河東李克用遣騎將安福順及弟福慶福
遷督精騎五百假道於魏度河應之　武昌節度使杜
洪攻黄州(以吳討叛附/楊行密也)楊行密遣行營都指揮使朱延
夀等救之　六月甲午以宋州刺史張廷範為武寧節
度使從朱全忠之請也(徐州先時改感化軍既/屬朱全忠復為武寧軍)　蘄州
刺史馮敬章邀擊淮南軍朱延夀攻蘄州不克(蘄州武/昌巡屬)
(也/)　戊午以翰林學士承㫖禮部尚書李谿同平章事
方宣制水部郎中知制誥劉崇魯出班掠麻慟哭(强奪/取之)
(為/掠)上召崇魯問其故對言谿姦邪依附楊復恭西門君
遂得在翰林無相業恐危社稷谿竟罷為太子少傅谿
鄘之孫也(李鄘見/憲宗紀)上師谿為文崔昭緯恐谿為相分已
權故使崇魯沮之谿十表自訟醜詆崇魯父符受贓枉法
事覺自殺弟崇望與楊復恭深交崇魯庭拜田令孜為
朱玫作勸進表(為于/偽翻)乃云臣交結内臣何異抱贓唱賊
且故事絁巾慘帶不入禁庭(絁巾絹巾也慘/淺色絁式支翻)臣果不才
崇魯自應上章論列(上時掌翻/下上表同)豈於正殿慟哭(豈下有/宜字或)
(當字文/意乃明)為國不祥無人臣禮乞正其罪詔停崇魯見任
(見賢/遍翻)谿猶上表不已乞行誅竄表數千言詬詈無所不
至(詬古候翻又許候翻劉崇魯固可罪李谿亦褊矣當/是時强藩遙制朝廷視當朝宰相特鬼朴耳李谿急)
(於作相將以何為此其/所以有都亭驛之禍也)　李克用大破吐谷渾殺赫連
鐸擒白義誠(執考異曰舊紀六月壬辰克用攻陷雲州/  赫連鐸以薛志勤守雲中按唐太祖紀)
(年錄莊宗列傳薛居正五代史武皇紀皆云大順二年/武皇拔雲州鐸奔吐谷渾誤也新紀六月赫連鐸與李)
(克用戰于雲州死之太祖紀年錄十月討李匡籌師次/新城邊兵願從者衆赫連鐸白義誠數敗至是窮蹙無)
(歸自縶膝行詣於軍門太祖㣲數其罪命笞而脱之薛/史武皇紀吐谷渾傳亦云鐸等來歸命笞而釋之薛志)
(勤傳云王暉據雲州判討平之以志勤為大同防禦使/與舊紀異唐末見聞錄六月収雲州處置赫連鐸活擒)
(白義誠進兵幽州界巡檢/迴府新紀盖據此今從之)　秋七月李茂貞遣兵攻閬
州拔之楊復恭楊守亮楊守信帥其族黨犯圍走(楊復/恭等)
(奔閬州見上景福/元年帥讀曰率)　禮部侍郎同平章事鄭綮自以不
合衆望累表避位詔以太子少保致仕以御史大夫徐
彦若為中書侍郎兼吏部尚書同平章事　綿州刺史
楊守厚卒其將常再榮舉城降王建　楊復恭守亮守
信將自商山奔河東至乾元(萬嵗通天元年分商州豐/陽置安業縣乾元元年更)
(名乾元縣/屬商州)遇華州兵獲之八月韓建獻于闕下斬于獨
栁(復恭父子/至是夷矣)李茂貞獻復恭遺守亮書訴致仕之由(遺/唯)
(季翻楊復恭致仕/見上卷大順二年)云承天門乃隋家舊業(承天門長安/太極宫南門)
(隋文帝使宇文愷所營本名昭陽/門唐改曰承天門故復恭云然)大姪但積粟訓兵勿
貢獻(守亮復光養/子故呼為姪)吾於荆榛中立夀王(上本封/夀王)纔得尊
位廢定䇿國老有如此負心門生天子　昭義節度使
康君立詣晉陽謁李克用己未克用㑹諸將飲博酒酣
克用語及李存孝流涕不已君立素與李存信善一言
忤㫖克用拔劒斫之囚於馬步司(唐末諸鎮皆於馬步/司置獄今謂之兵馬)
(司忤五/故翻)九月庚申朔出之君立已死(五考異曰薛居正/  代史李存孝既)
(死武皇深惜之怒諸將無解愠者君立以一言忤㫖武/皇賜酖而殂唐末見聞錄曰八月三十日相公於左街)
(宅夜飲行劒斫損昭義節度使康君立把送馬步司収/禁至九月一日放出尋已身薨薛史賜酖恐是文飾其)
(事/)克用表雲州刺史薛志誠為昭義留後　冬十月封
皇子祤為棣王禊為䖍王(祤兄羽翻/禊胡計翻)禋為沂王禕為遂
王　劉仁恭數因葢寓獻䇿於李克用(數所角翻下/同葢古盍翻)願
得兵萬人取幽州克用方攻邢州分兵數千欲納仁恭
于幽州不克(此言是年十/一月以前事)李匡籌益驕數侵河東之境
(數所/角翻)克用怒十一月大舉兵攻匡籌拔武州進圍新州
(新州領永興􁧢山懐安龍門四縣史失其建置之始其/地在媯州西北  考異曰唐太祖紀年錄十一月壬辰)
(大軍拔截冦進収楊門九子戊戍下武州甲寅攻新州/營于西北隅按十一月己未朔無壬辰戊戍甲寅紀年)
(錄誤今/從實錄)　以涇原留後張鐇為彰義節度使　朱全忠
遣使至泗州陵慢刺史張諫諫舉州降楊行密(泗州本/徐州巡)
(屬自此遂為/楊行密所有)行密遣押牙唐令回持茶萬餘斤如汴宋
貿易(貿音/茂)全忠執令回盡取其茶楊汴始有隙(為全忠/攻行密)
(張/本)　十二月李匡籌遣大將將步騎數萬救新州李克
用選精兵逆戰於段莊大破之(段莊在新/州東南)斬首萬餘級
生擒將校三百人以練􁧡之(紤充/夜翻)徇于城下是夕新州
降辛亥進攻媯州(宋白曰媯州東南至幽州二百八十/里西南至蔚州二百四十里媯居為)
(翻/)壬子匡籌復發兵出居庸闗(復扶又/翻下同)克用使精騎當
其前以疲之遣步將李存審自他道出其背夾擊之幽
州兵大敗殺獲萬計甲寅李匡籌挈其族奔滄州義昌
節度使盧彦威利其輜重妓妾遣兵攻之于景城殺之
盡俘其衆(重直用翻僖宗光啓元年李全忠得幽州三/世十年而滅景城漢成平縣唐屬滄州宋廢)
(為鎮屬瀛州樂夀縣九域志樂夀在瀛州南六十里宋/白曰幽州東南至滄州五百五十里妓渠綺翻  考異)
(曰唐太祖紀年作匡儔/今從新舊紀傳實錄)存審本姓苻宛丘人克用養以
為子(薛史苻存審初從李罕之罕之為諸葛爽所/逼出保懐州部下分散存審乃歸李克用)丙辰
克用進軍幽州其大將請降匡籌素暗懦初據軍府兄
匡威聞之謂諸將曰兄失弟得不出吾家亦復何恨但
惜匡籌才短不能保守得及二年幸矣(景福二年匡籌/得幽州至是僅)
(及/年)二　加匡國節度使王行約檢校侍中　吳討畏杜
洪之逼(杜洪攻吳討/見上五月)納印請代于楊行密行密以先鋒
指揮使瞿章權知黄州(為瞿章為汴/兵攻執張本)　是嵗黄連洞蠻
二萬圍汀州(黄連洞在汀州寧化縣/南今潭飛磜即其地)福建觀察使王潮
遣其將李承勲將萬人擊之蠻解去承勲追擊之至漿
水口破之閩地略定潮遣僚佐巡州縣勸農桑定租税
交好鄰道(好呼/到翻)保境息民閩人安之　封州刺史劉謙
卒子隠居喪于賀江(賀水源出賀州富川縣石龍/亘州城合桂嶺水謂之賀江)土民
百餘人謀亂隠一夕盡誅之嶺南節度使劉崇龜召補
右都押牙兼賀水鎮使未幾表為封州刺史(劉隠/始此)　義勝
節度使董昌苛虐(詳考下卷浙東乃威勝節度又按/新書方鎮表廣明三年升浙東道)
(觀察為義勝軍節度光啓/三年改威勝軍威勝為是)於常賦之外加歛數倍以充
貢獻及中外饋遺(歛力贍翻/遺唯季翻)每旬發一綱金萬兩銀五
千鋌越綾萬五千匹他物稱是(稱尺證翻/適相等也)用卒五百人
或遇雨雪風水違程則皆死(唐制陸行之程馬日七十/里步及驢五十里車三十)
(里水行之程舟之重者泝河日三十里江四十里餘水/四十五里空舟泝河四十里江五十里餘水六十里㳂)
(流之舟則輕重同制河日一百五十里江一百里餘水/七十里轉運徴歛送納皆準程節其遲速其三峽砥柱)
(之類不拘此限若遇風水淺不得行者即於隨近官司/申牒驗記聴折半功不及是則為違程董昌葢計日限)
(程以至長安又不許/以雨雪風水準折也)貢奉為天下最由是朝廷以為忠
寵命相繼官至司徒同平章事爵隴西郡王昌建生祠
于越州制度悉如禹廟(禹廟在越州㑹/稽縣東南七里)命民間禱賽者
(賽先代翻先祈福於/神其後報祠謂之賽)無得之禹廟皆之生祠昌求為越
王朝廷未之許昌不恱曰朝廷欲負我矣我累年貢獻
無算而惜越王邪有諂之者曰王為越王曷若為越帝
於是民間訛言時世將變競相帥填門喧譟請昌為帝
(帥讀/曰率)昌大喜遣人謝之曰天時未至時至我自為之其
僚佐吳瑤都虞候李暢之等皆勸成之吏民獻謠䜟符
瑞者不可勝紀(勝音/升)其始賞之以錢數百緡既而獻者
日多稍減至五百三百而已昌曰䜟云兔子上金牀此
謂我也我生太嵗在夘明年復在夘(復扶/又翻)二月夘日夘
時吾稱帝之秋也(為董昌僭號錢鏐/舉兵討之張本)
　
　
　
　
　
　
　
　
　
　
　
　
　資治通鑑卷二百五十九
