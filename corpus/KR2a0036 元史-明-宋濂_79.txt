
　元史卷七十八
　　明翰林學士亞中大夫知制誥兼修國史宋濓等修
　志第二十八
　　輿服一
若稽往古黄帝堯舜垂衣裳而天下治蓋取諸乾坤服
牛乗馬引重致逺蓋取諸大壯冕服車輿之制其來尚
矣虞書舜作十二章五服以命有徳車服以賞有功禮
記虞鸞車夏鉤車商大輅至周損益前代弁師掌王之
五冕巾車掌王之五輅而儀文始備然孔子論治天下
之大法於殷輅取其質而得中周冕取其文而得中也
至秦併天下兼收六國車旗服御窮極侈靡有大駕法
駕以及鹵簿漢承秦後多因其舊由唐及宋亦效秦法
以為盛典於文質適中之義君子或得而議焉元初立
國庶事草創冠服車輿並從舊俗世祖混一天下近取
金宋逺法漢唐至英宗親祀太廟復置鹵簿令攷之當
時上而天子之冕服皇太子冠服天子之濟遜天子之
五輅與腰輿象轎以及儀衞隊仗下而百官祭服朝服
與百官之濟遜以及於士庶人之服色粲然其有章秩
然其有序大抵參酌古今隨時損益兼存國制用備儀
文於是朝廷之盛宗廟之羙百官之富有以成一代之
制作矣作輿服志而儀衞附見于後云
　　　冕服
天子冕服衮冕制以漆紗上覆曰綖青表朱裏綖之四
周匝以雲龍冠之口圍縈以珍珠綖之前後旒各十二
以珍珠為之綖之左右繫黈纊二繫以𤣥紞承以玉瑱
纊色黄絡以珠冠之周圍珠雲龍網結通翠栁調珠綖
上横天河帶一左右至地珠鈿窠網結翠栁朱絲組二
屬諸笄為纓絡以翠栁調珠簪以玉為之横貫於冠
衮龍服制以青羅飾以生色銷金帝星一日一月一昇
龍四複身龍四山三十八火四十八華蟲四十八虎蜼
四十八　裳制以緋羅其狀如裙飾以文繡凡一十六
行毎行藻二粉米一黼二黻二　中單制以白紗絳縁
黄勒帛副之　蔽膝制以緋羅有褾緋絹為裏其形如
襜袍上着之繡複身龍　玉珮珩一琚一瑀一衝牙一
璜二衝牙以繫璜珩下有銀獸面塗以黄金雙璜夾之
次又有衡下有衝牙傍别施雙的以鳴用玉　大帶制
以緋白二色羅合縫為之　玉環綬制以納竒實(金錦/也)
上有三小玉環下有青絲織網　紅羅鞾制以紅羅為
之髙靿　履制以納竒實有雙耳二帶絇飾以珠　襪
制以紅綾
　右按太常集禮至元十二年十一月博士議擬冕天
　版長一尺六寸廣八寸前髙八寸五分後髙九寸五
　分身圍一尺八寸三分并納言用青羅為表紅羅為
　裏周迴縁以黄金天版下四面珠網結子花素墜子
　前後共二十有四旒以珍珠為之青碧線織天河帶
　兩頭各有珍珠金翠旒三節玉滴子節花全紅線組
　帶二上有珍珠金翠旒玉滴子下有金鐸二梅紅繡
　欵幔帶一黈纊二珍珠垂繫上用金萼子二簪窠欵
　幔組帶鈿窠各二内組帶窠四並鏤玉為之玉簪一
　頂面鏤雲龍衮衣用青羅夾製五采間金繪日月星
　辰山龍華蟲宗彛正面日一月一升龍四山十二上
　下襟華蟲火各六對虎蜼各(闕/)對背星一升龍四山
　十二華蟲火各十二對虎蜼各六對中單用白羅單
　製羅領褾襈裳一帶褾襈全紅羅八幅夾造上繡藻
　粉米黼黻藻三十二粉米十六黼三十二黻三十二
　蔽膝一帶褾襈紅羅夾造八幅上繡升龍二綬一幅
　六采織造紅羅托裏小綬三色同大綬銷金黄羅綬
　頭金上間施三玉環並碾雲龍緋白大帶一銷金黄
　帶頭鈿窠二十有四紅羅勒帛一青羅抹帶一佩二
　玉上中下璜各一半月各二並碾玉為雲龍文玉滴
　子各二並珍珠穿造金箆鉤獸面水葉環釘全涼帶
　一紅羅裏鏤金為之上為玉鵞七􁀙尾束各一金攀
　龍口玳瑁襯釘舄一重底紅羅面白綾托裏如意頭
　銷金黄羅緣口玉鼻純飾以珍珠金緋羅錦襪一兩
　　大徳十一年九月博士議唐制天子衮冕垂白珠
　十有二旒以組為纓色如其綬黈纊充耳玉簪導𤣥
　衣繡裳凡十二章八章在衣日月星辰山龍華蟲火
　宗彜四章在裳藻粉米黼黻褾領為升龍皆織成之
　龍章以下每章一行每行十二白紗中單黼領青褾
　襈裾黻加龍山火三章毳冕以上火山二章絺冕山
　一章𤣥冕無章革帶大帶玉佩綬襪與上同舄加金
　飾享廟謁廟及朝遣上將征還飲至踐阼加元服納
　后元日受朝及臨軒冊拜王公則服之又宋制天子
　服有衮冕廣尺二寸長二尺四寸前後十有二旒二
　纊並貫珠又翠旒十二碧鳯銜之在珠旒外冕版以
　龍鱗錦表上綴玉為七星傍施琥珀餅犀各二十四
　周綴金絲網鈿以珍珠雜寳玉加紫雲白鶴錦裏四
　柱飾以七寳紅綾裏金飾玉簪導紅絲絛組帶亦謂
　之平天冠衮服青色日月星山龍雉虎蜼七章紅裙
　藻火粉米黼黻五章紅蔽膝升龍二並織成間以雲
　彩飾以金銀花鈿窠裝以珍珠琥珀雜寳玉紅羅襦
　裙繡五章青褾襈裾六采綬一小綬三結玉環三素
　大帶朱裏青羅四紳帶二繡四紳盤結(綬帶飾並/同衮服)白
　羅中單青羅抹帶紅羅勒帛鹿盧玉具劔玉鏢首鏤
　白玉雙佩金飾貫珍珠金龍鳯革帶紅襪赤舄金鈒
　花四神玉鼻祭天地宗廟受冊尊號元日受朝冊皇
　太子則服之事未果行至延祐七年七月英宗命禮
　儀院使巴爾斯濟蘇傳㫖令省臣與太常禮儀院速
　製法服八月中書省㑹集翰林集賢太常禮儀院官
　講議依秘書監所藏前代帝王衮冕法服圖本命有
　司製如其式
鎮圭制以玉長一尺二寸有袋副之
皇太子冠服　衮冕　𤣥衣　纁裳　中單　蔽膝
玉佩　大綬　朱襪　赤舄
　按太常集禮至元十二年博士擬衮冕制用白珠九
　旒紅絲組為纓青纊充耳犀簪導青衣朱裳九章五
　章在衣山龍華蟲火宗彛四章在裳藻粉米黼黻白
　紗中單青褾襈裾革帶塗金銀鉤䚢蔽膝隨裳色為
　火山二章瑜玉雙佩四采織成大綬間施玉環三白
　襪朱舄舄加金塗銀釦大徳十一年九月照擬前代
　制度唐制皇太子衮冕垂白珠九旒紅絲組為纓青
　纊充耳犀簪導𤣥衣繡裳九章五章在衣龍山華蟲
　火宗彜四章在裳藻粉米黼黻織成之每行一章黼
　黻重以為等毎行九白紗中單黼領青褾襈裾革帶
　金鉤䚢大帶蔽膝隨裳色火山二章玉具劔金寳飾
　玉鏢首瑜玉雙佩朱組雙大綬四采赤白縹紺純朱
　質長丈八尺首廣九寸小雙綬長二尺六寸色同大
　綬而首半之間施玉環三朱襪赤舄加金飾侍從祭
　祀及謁廟加元服納妃服之宋制皇太子衮冕垂白
　珠九旒紅絲組為纓青纊充耳犀簪導青衣朱裳九
　章五章在衣山龍華蟲火宗彛四章在裳藻粉米黼
　黻白紗中單青褾襈裾革帶塗金銀鈎䚢蔽膝隨裳
　色火山二章瑜玉雙佩四采織成大綬間施玉環二
　白襪朱舄舄加塗金銀飾加元服從祀受冊謁廟朝
　㑹服之已擬其制未果造
三獻官及司徒大禮使祭服　籠巾貂蟬冠五青羅服
五(領袖襴俱/用皂綾)紅羅裙五(皂綾/為襴)紅羅蔽膝五(其羅花様/俱係牡丹)白
紗中單五(黄綾/帶)紅組金綬紳五(紅組金譯語言納/竒實各佩玉環二)象笏
五銀束帶五玉佩五白羅方心曲領五赤草履五對白
綬襪五對
助奠以下諸執事官冠服　貂蟬冠獬豸冠七梁冠六
梁冠五梁冠四梁冠三梁冠二梁冠二百青羅服二百
(領袖襴俱/用皂綾)紅綾裙二百(皂綾/為襴)紅羅蔽膝二百紫羅公服
二百(用梅/花羅)白紗中單二百(黄綾/帶)織金綬紳二百(紅一百/九十八)
(青二各佩/銅環二)銅束帶二百白羅方心曲領二百銅佩二百
展角幞頭二百塗金荔枝帶三十烏角帶一百七十皂
鞾二百對赤革履二百對白綾襪二百對象笏三十銀
杏木笏一百七十
　凡獻官諸執事行禮俱衣法服惟監察御史二冠獬
　豸服青綬凡迎香讀祝及祀日遇隂雨俱衣紫羅公
　服六品以下皆得借紫
都監庫祠祭局儀鸞局神厨局頭目長行人等　交角
幞頭五十窄袖紫羅服五十塗金束帶五十皂鞾五十
對
　初憲宗壬子年秋八月祭天於日月山用冕服自此始
　成宗大徳六年春三月祭天於麗正門外丙地命獻
　官以下諸執事各具公服行禮是時大都未有郊壇
　大禮用公服自此始九年冬至祭享用冠服依宗廟
　見用者製其後節次祭祀或合祀天地增配位從祀
　獻攝職事續置冠服於法服庫收掌法服二百九十
　有九公服二百八十窄紫二百九十有五至大間大
　常博士李之紹王天祐疏陳親祀冕無旒服大裘而
　加衮裘以黒羔皮為之臣下從祀冠服歴代所尚其
　制不同集議得依宗廟見用冠服制度
社稷祭服　青羅袍一百二十三白紗中單一百二十
三紅梅花羅裙一百二十三藍織錦銅環綬紳二紅織
錦銅環綬紳一百一十七紅織錦玉環綬紳四紅梅花
羅蔽膝一百二十三革履一百二十三白綾襪一百二
十三白羅方心曲領一百二十三黄綾帶一百二十三
佩一百二十三銅珩璜者一百一十九玉珩璜者四藍
素紵絲帶一百二十三銀帶四銅帶一百一十九冠一
百二十三水角簪金梁冠一百七紗冠一十獬豸冠二
籠巾紗冠四木笏一百二十三紫羅公服一百二十三
黒漆幞頭一百二十三展角全二色羅挿領一百二十
三鍍金銅荔枝帶一十角帶一百一十三象笏一十三
枝木笏一百一十枝黄絹單包複一百二十三紫紵絲
抹口青氊襪一百一十三皂鞾一百二十三窄紫羅衫
三十黒漆幞頭三十銅束帶三十黄絹單包複三十皂
鞾三十紫紵絲抺口青氊襪三十
宣聖廟祭服　獻官法服　七梁冠三(簪/全)鴉青袍三絨
錦綬紳三(各帶青絨網/并銅環二)方心曲領三藍結帶三銅佩三
紅羅裙三白絹中單三紅羅蔽膝三革履三(白絹/韈全)　執
事儒服　軟角唐巾白襴插領黄鞓角帶皂鞾各九十
有八　曲阜祭服　連蟬冠四十有三七梁冠三五梁
冠三十有六三梁冠四皂紵絲鞋三十有六䩫舒角幞
頭二軟角唐巾四十角簪四十有三冠纓四十有三副
(凡八十/有六條)象牙笏七木笏三十有八玉佩七(凡十有/四繫)銅佩
三十有六(凡七十/有二繫)帶八十有五藍鞓帶七紅鞓帶三十
有六烏角帶二黄鞓帶烏角偏帶四十大紅金綬結帶
七(上用玉環/十有四)青羅大袖夾衣七紫羅公服二褐羅大袖
衣三十有六白羅衫四十白絹中單三十有六白紗中
單七大紅羅夾蔽膝七大紅夾裳緋紅羅夾蔽膝三十
有六緋紅夾裳四黄羅夾裳三十有六黄羅大帶七白
羅方心曲領七紅羅綬帶七黄絹大帶三十有六皂鞾
白羊毳襪各四十有二對大紅羅鞋七䩫白絹夾襪四
十有三輛　濟遜漢言一色服也内庭大宴則服之冬
夏之服不同然無定制凡勲戚大臣近侍賜則服之下
至樂工衛士皆有其服精粗上下制雖有别總謂之濟
遜云　天子濟遜冬之服凡十有一等服納其實(金錦/也)
克黙里爾克(翦茸/也)則冠金錦暖帽服大紅桃紅紫藍緑
布哩頁蘇(布哩頁蘇服/之有襴者也)則冠七寶重頂冠服紅黄粉皮
則冠紅金褡子暖㡌服白粉皮則冠白金褡子暖㡌服
銀䑕則冠銀䑕暖㡌其上並加銀䑕比肩(俗稱曰襻/子達呼)夏
之服凡十有五等服塔納圖納竒實(綴大珠/於金錦)則冠寳頂
金鳯鈸笠服蘇布特圖納竒實(綴小珠/於金錦)則冠珠子捲雲
冠服納竒實則帽亦如之服大紅珠布哩頁蘇紅毛子
塔納則冠珠縁邊鈸笠服白毛子金絲布哩頁蘇則冠
白藤寶貝帽服駞褐毛子則帽亦如之服大紅緑藍銀
褐棗褐金繡龍五色羅則冠金鳯頂笠各隨其服之色
服金龍青羅則冠金鳯頂漆紗冠服珠子褐七寳珠龍
褡子則冠黄雅庫特寶貝珠子帶後簷帽服青蘇普金
絲襴子(蘇普回回毛/布之精者也)則冠七寳漆沙帯後簷帽　百官
濟遜冬之服凡九等大紅納竒實一大紅克黙爾長克
一大紅官素一桃紅藍緑官素各一紫黄鴉青一夏之
服凡十有四等素納竒實一聚線布哩頁蘇納竒實一
棗褐渾金絲蛤珠一大紅官素帯布哩頁蘇一大紅明
珠褡子一桃紅藍緑銀褐各一髙麗鴉青雲袖羅一駝
褐茜紅白毛子各一鴉青官素服布哩頁蘇一
百官公服　公服制以羅大袖盤領俱右袵一品紫大
獨科花徑五寸二品小獨科花徑三寸三品散荅花徑
二寸無枝葉四品五品小雜花徑一寸五分六品七品
緋羅小雜花徑一寸八品九品緑羅無文　幞頭漆紗
為之展其角　笏制以牙上圓下方或以銀杏木為之
　偏帯正從一品以玉或花或素二品以花犀三品四
品以黄金為荔枝五品以下以烏犀並八胯鞓用朱革
　鞾以皂皮為之
儀衛服色　交角幞頭其制巾後交折其角　鳳翅幞
頭制如唐巾兩角上曲而作雲頭兩傍覆以兩金鳯翅
　學士㡌制如唐巾兩角如匙頭下垂　唐巾制如幞
頭而撱其角兩角上曲作雲頭　控鶴幞頭制如交角
金縷其額　花角幞頭制如控鶴幞頭兩角及額上簇
象生雜花　錦帽制以漆紗後幅兩旁前拱而髙中下
後畫連錢錦前額作聚文　平巾幘黒漆革為之形如
進賢冠之籠巾或以青或以白　武弁制以皮加漆
甲騎冠制以皮加黑漆雌黄為縁　抹額制以緋羅繡
寶花　巾制以絁五色畫寳相花　兜鍪制以皮金塗
五色各隨其甲　襯甲制如雲肩青錦質縁以白錦𠂻
以氊裏以白絹　雲肩制如四垂雲青縁黄羅五色嵌
金為之　裲襠制如衫　襯袍制用緋錦武士所以裼
裲襠　士卒袍制以絹絁繪寳相花　窄袖袍制以羅
或絁　辮線襖制如窄袖衫腰作辮線細摺　控鶴襖
制以青緋二色錦圓荅寶相花　窄袖襖長行輿士所
服紺緅色　樂工襖制以緋錦明珠琵琶窄袖辮線細
摺　甲覆膊掩心扞背扞股制以皮或為虎文獅子文
或施金鎧鎖子文　臂鞲制以錦綠絹為裏有雙帯
錦螣蛇束麻長一丈一尺裹以紅錦　束帯紅鞓雙獺
尾黄金塗銅胯餘同腰帯而狹小　絛環制以銅黄金
塗之　汗胯制以青錦縁以銀褐錦或繡撲獸間以雲
氣　行縢以絹為之　鞋制以麻　䩺鞋制以皮為履
而長其靿縳于行縢之内　雲頭鞾制以皮幇嵌雲朶
頭作雲象䩺束于脛
服色等第仁宗延祐元年冬十有二月定服色等第詔
曰比年以來所在士民靡麗相尚尊卑混淆僣禮費財
朕所不取貴賤有章益明國制儉奢中節可阜民財命
中書省定立服色等第于后　一䝉古人不在禁限及
見當集賽諸色人等亦不在禁限惟不許服龍鳳文(龍/謂)
(五爪二/角者)一職官除龍鳳文外一品二品服渾金花三
品服金褡子四品五品服雲袖帯襴六品七品服六花
八品九品服四花(職事散官/從一髙)繫腰五品以下許用銀并
減鐵　一命婦衣服一品至三品服渾金四品五品服
金褡子六品以下惟服銷金並金紗褡子首飾一品至
三品許用金珠寶玉四品五品用金玉珍珠六品以下
用金惟耳環用珠玉(同籍不限親疎期親/雖别籍并出嫁同)　一器皿(謂/茶)
(酒/器)除鈒造龍鳯文不得使用外一品至三品許用金玉
四品五品惟臺盞用金六品以下臺盞用鍍金餘並用
銀　一帳幕除不得用赭黄龍鳯文外一品至三品許
用金花刺繡紗羅四品五品用刺繡紗羅六品以下用
素紗羅　一車輿除不得用龍鳯文外一品至三品許
用間金粧飾銀螭頭繡帶青幔四品五品用素獅頭繡
帶青幔六品至九品用素雲頭素帶青幔　一鞍轡一
品許飾以金玉二品三品飾以金四品五品飾以銀六
品以下並飾以鍮石銅鐵　一内外有出身考滿應入
流見役人員服用與九品同　一授各投下令㫖鈞㫖
有印信見任勾當人員亦與九品同　一庶人除不得
服赭黄惟許服暗花紵絲紬綾羅毛毳帽笠不許飾用
金玉鞾不得裁制花様首飾許用翠花並金釵錍各一
事惟耳環用金珠碧甸餘並用銀酒器許用銀壺瓶臺
盞盂鏇餘並禁止帳幕用紗絹不得赭黄車輿黑油齊
頭平頂皂幔　一諸色目人除行營帳外其餘並與庶
人同　一諸職官致仕與見任同解降者依應得品級
不叙者與庶人同　一父祖有官既沒年深非犯除名
不叙之限其命婦及子孫與見任同　一諸樂藝人等
服用與庶人同凡承應粧扮之物不拘上例　一皂𨽻
公使人惟許服紬絹　一娼家出入止服皂褙子不得
乘坐車馬餘依舊例　一今後漢人髙麗南人等投充
集賽者並在禁限　一服色等第上得兼下下不得僣
上違者職官解見任期年後降一等叙餘人决五十七
下違禁之物付告捉人充賞有司禁治不嚴從監察御
史亷訪司究治　御賜之物不在禁限
　　　輿輅
玉輅青質金裝青絲藻井栲栳輪蓋外施金装雕木雲
龍内盤碾玉福海圓龍一頂上匝以金塗鍮石耀葉八
十一上圍九者二中圍九者三下圍九者四頂輪衣三
重上二重青繡雲龍瑞草下一重無文輪衣内黄屋一
黄素紵絲瀝水下周垂朱絲結網青紵絲繡小帶四十
八帶頭綴金塗小銅鈴青紵絲繡絡帶二頂輪平素面
夾用青紵絲蓋四周垂流蘇八飾以五色茸線結網五
重金塗銅鈸五金塗木珠二十有五又繫玉雜佩五珩
璜衝瑀全金塗鍮石鈎掛十六黄茸貫頂天心直下十
字䋲二各長三丈蓋下立朱漆柱四柱下直平盤虚櫃
中櫺三十下外桄二漆繪犀象鸚鵡錦雉孔雀隔窠嵌
裝花板櫃周朱漆勾闌雲拱地霞葉百七十有九下垂
牙護泥虚板并朱漆畫瑞草勾闌上玉行龍十碾玉蹲
龍十孔雀羽臺九水精面火珠七金圈焰銅照八輿下
周垂朱絲結網飾以金塗鍮石鐸三百綵畫鍮石梅萼
嵌網眼中輿之長轅三界轅勾心各三上下龍頭六前
轅引手玉螭頭三並繫以蹲龍後轅方罨頭三桄頭十
六絟以蹲龍三轅頭衡一兩端玉龍頭二上列金塗銅
鳯十二含以金塗銅鈴輿之軸一輪二軸之挲羅二明
轄蹲龍絟並青漆輪之輻各二十四轂首壓貼金塗銅
轂葉八十一金塗鍮石擎耳戀攀四櫃之前朱漆金装
雲龍輅牌一牌字以玉裝綴輅之箱四壁雕鎪漆畫填
心隔窠龜文華版上層左畫青龍右畫白虎前畫朱雀
後畫𤣥武輅之前額玉行龍二奉一水精珠後額如之
前兩柱青茸鈴索五貼金鸞和大饗銅鈴十金塗鍮石
雙魚五下朱漆軾櫃一櫃上金香毬金香寶金香合銀
灰盤各一並黄絲綬帶輅之後朱漆後轛一金塗曲戍
黄紵絲銷金雲龍門簾一緋紵絲繡雲龍帶二輅之中
金塗銷石較碾玉龍椅一靠背上金塗圈焰玉明珠一
左建大常旂十有二斿青羅繡日月五星升龍右建闒
㦸一九斿青羅繡雲龍中央黄羅繡青黑黼文兩旗綢
杠並青羅旗首金塗鍮石龍頭二金塗銅鈴二金塗鍮
石鈸青纓緌十二重金塗木珠流蘇十二重龍椅上方
坐一緑褥一皆錦銷金黄羅夾帕一方輿地褥二勾闌
内褥八皆用雜錦綺青漆金塗鍮石鉸葉踏道一小褥
五重青漆雕木塗金龍頭行馬一小青漆梯一青漆柄
金塗長托义二短托义二金塗首青漆推竿一青茸引
輅索二各長六丈餘金塗銅環二黄絨綏一輅馬誕馬
並青色鞍轡鞦勒纓拂靷並青韋金飾誕馬青織金紵
絲屜四青羅銷金絹裏籠鞍六蓋輅黄絹大䝉帕一黄
油絹帕一駕士平巾大袖並青繪紵絲為之
　至治元年英宗親祀太廟詔中書及太常禮儀院禮
　部定擬制鹵簿五輅以平章政事張珪留守王伯勝
　將作院使明埒棟阿侍儀使伊喇圖們董其事是年
　玉輅成明年親祀御之後復命造四輅未成而罷
金輅赤質金粧青緑藻井栲栳輪蓋外施金粧雕木雲
龍内盤真金福海圓龍一頂上匝以金塗鍮石耀葉八
十一上圍九者二中圍九者三下圍九者四頂輪衣三
重上二重大紅繡雲龍瑞草下一重無文輪衣内黄屋
一黄素紵絲瀝水下垂朱絲結網一周大紅紵絲繡小
帶四十八帶頭綴金塗小銅鈴三百大紅紵絲繡絡帶
二頂輪平素面夾用緋紵絲葢之四周垂流蘇八飾以
五色茸線結網五重金塗鍮石雜佩八珩璜衝瑀全金
塗鍮石鈎掛十有六黄絨貫頂天心直下十字繩二蓋
下立朱漆柱四柱下直平盤虚櫃中櫺三十其下外桄
二漆繪犀象鸚鵡錦雉孔雀隔窠嵌粧花板櫃上周遭
朱漆勾闌雲拱地霞葉一百七十有九下垂牙護泥虚
板並朱漆畫瑞草勾闌上金塗鍮石行龍十二金塗鍮
石蹲龍十孔雀羽臺九水精面火珠七金圈焰銅照八
輿下垂朱絲結網一遭飾以金塗鍮石鐸子三百綵畫
鍮石梅萼嵌網眼中輿之長轅三界轅勾心各三上下
龍頭六前轅引手金塗鍮石螭頭三並繫以蹲龍後轅
方罨頭三桄頭十六繫以蹲龍三轅頭衡一兩端金塗
鍮石龍頭二上列金塗龍鳯十二含以金塗銅鈴輿之
軸一輪二軸之挲羅二明轄蹲龍絟並漆以赤輪之輻
各二十有四轂首壓貼金塗銅轂葉八十有一金塗鍮
石擎耳戀攀四櫃之前朱漆金粧雲龍輅牌一金塗鐵
曲戍輅之箱四壁雕鎪漆畫填心隔窠龜文花板上層
左畫青龍右畫白虎前畫朱雀後畫𤣥武輅之前額金
行龍二奉一水精珠後額亦如之前兩柱緋絨鈴索五
貼金鸞和大響銅鈴十金塗鍮石雙魚五下朱漆軾櫃
一櫃上金香毬一金香寶一金香合銀灰盤一並黄紵
絲綬帶輅之後朱漆後轛一金塗曲戍黄紵絲銷金雲
龍門簾一緋紵絲繡雲龍帶二輅之中黃粧銅鉸龍椅
一靠背上金塗圈焰玉明珠一左建大常旂十有二斿
緋羅繡日月五星升龍右建闒㦸一九斿緋羅繡雲龍
中央黃羅繡青黑黼文兩旗綢杠並大紅羅旗首金塗
鍮石龍頭二金塗銅鈴二金塗鍮石鈸朱纓緌十二重
金塗木朱流蘇十二重龍椅上金錦方坐子一綠喀提
(金錦/也)褥一銷金黃羅夾帕一方輿地金錦褥一綠喀提
褥一勾闌内喀提條褥四藍紵絲條褥四朱漆金塗鍮
石鉸葉踏道一小喀提條褥五重朱漆雕木塗金龍頭
行馬一小朱漆梯一朱漆柄金塗長托义二短托义二
金塗首朱漆推竿一紅絨引輅索二金塗銅環二黄絨
執綏一輅馬誕馬並赤色鞍轡鞦勒纓拂套項並赤韋
金粧誕馬紅織金紵絲屜四副紅羅銷金紅絹裏籠鞍
六蓋輅黃絹大䝉帕一黃油絹帕一駕士平巾大袖並
緋繡紵絲為之
象輅黃質金粧青綠藻井栲栳輪葢外施金裝雕木雲
龍内盤描金象牙雕福海圓龍一頂上匝以金塗鍮石
耀葉八十有一上圍九者二中圍九者三下圍九者四
頂輪衣三重上二重黃繡雲龍瑞草下二重無文輪衣
内黃屋一黃素紵絲瀝水下垂朱絲結網一遭黃紵絲
繡小帶四十有八帶頭綴金塗小銅鈴三百黃紵絲繡
輅帶二頂輪平素面夾用黃紵絲葢之四周垂流蘇八
飾以五色茸線結網五重金塗銅鈸五金塗木珠二十
有五又繫金塗鍮石雜佩八珩璜衝瑀全金塗鍮石鈎
掛十有六黃絨貫頂天心直下四字繩二葢下立朱漆
柱四柱下直平盤虚櫃中櫺三十下外桄二漆繪犀象
鸚鵡錦雉孔雀隔窠嵌粧花板櫃上周遭朱漆勾闌雲
拱地霞葉百七十有九下垂牙護泥虛板並朱漆畫瑞
草勾闌上描金象牙雕行龍十蹲龍十孔雀羽臺九水
晶面火珠七金圈焰銅照八輿下垂朱絲結網一遭飾
以金塗鍮石鐸子三百采畫鍮石梅蕚嵌網眼中輿之
長轅三界轅勾心各三上下龍頭六前轅引手描金象
牙雕螭頭三并繫以蹲龍後轅方罨頭三桄頭十有六
繫以蹲龍三轅頭衡一兩端描金象牙雕龍頭二十列
金塗銅鳯十二含以金塗銅鈴輿之軸一輪二軸之挲
羅二明轄蹲龍絟並漆以黃輪之輻各二十有四轂首
壓貼金塗龍轂葉八十有一金塗鍮石擎耳戀攀四櫃
之前金漆金粧雲龍輅牌一金塗鐡曲戍輅之箱四傍
雕鎪漆畫瑱心隔窠龜文花板上層左畫青龍右畫白
虎前畫朱雀後畫𤣥武輅之前額描金象牙雕行龍二
奉一水精珠後額如之前額柱黃絨鈴索五貼金鸞和
大響銅鈴十金塗鍮石雙魚五下朱漆軾櫃一櫃上金
香毬一金香寶一金香合一銀灰盤一並黃紵絲綬帶
輅之後朱漆後轛一金塗曲戍黄紵絲銷金雲龍門簾
一緋紵絲繡雲龍帶二輅之中黃金粧鉸描金象牙雕
龍椅一靠背上金塗圈焰玉明珠一左建太常旂一十
有二斿黃羅繡日月五星升龍右建闒㦸一九斿黃羅
繡雲龍中央黃羅繡青黒黼文兩旗綢杠並黃羅旗首
金塗鍮石龍頭二金塗銅鈴二金塗鍮石鈸黃纓緌十
二重金塗木珠流蘇十二重龍椅上金錦方坐一綠喀
提褥一勾闌内喀提條褥四藍紵絲條褥四黃漆金塗
鍮石鉸葉踏道一小喀提條褥五重黃漆木塗金龍頭
行馬一小黃漆梯一黃漆柄金塗長托义二短托义二
金塗首黃漆推竿一黃絨引輅索一金塗銅環二黃絨
執綏一輅馬誕馬皆黃色鞍轡鞦勒纓拂套項並金粧
黃韋誕馬銀褐織金紵絲屜四副黃羅銷金黃絹裏籠
鞍六葢輅黃絹大䝉帕一黃油絹帕一駕士平巾大䄂
並黃繡紵絲為之
革輅紵絲金粧青綠藻井栲栳輪葢外施金粧雕木雲
龍内盤描金白檀雕福圓海龍一頂上匝以金塗鍮石
耀葉八十有一上圍九者二中圍九者三下圍九者四
頂輪衣三重上二重素白繡雲龍瑞草下一重無文輪
衣内黃屋一黃素地紵絲瀝水下垂朱絲結網一遭素
白紵絲繡小帶四十有八帶頭綴金塗小銅鈴三百素
白紵絲繡絡帶二頂輪平素面夾用白素紵絲葢之四
周垂流蘇八飾以五色絨線結網五重金塗銅鈸五金
塗木珠二十有五又繫金塗鍮石雜佩八衍璜衝瑀全
金塗鍮石鈎掛十有六黃絨貫頂天心直下十字繩二
葢下立朱漆柱四柱下直平盤虚櫃中櫺三十下外桄
二漆繪革鞔犀象鸚武錦雉孔雀隔窠嵌粧花板櫃上
周遭朱漆勾闌雲拱地霞葉百七十有九下垂牙護泥
虛板並朱漆畫瑞草勾闌上描金白檀行龍十擺白蹲
龍十孔雀羽臺九水精面火珠七金圈焰銅照八輿下
垂朱絲結網一遭飾以金塗鍮石鐸子三百綵畫鍮石
梅蕚嵌網服中輿之長轅三界轅勾心各三上下龍頭
六前轅引手擺白螭頭三並繫以蹲龍後轅方罨頭三
桄頭十有六繫以蹲龍三轅頭衡一兩端擺白龍頭二
上列金塗銅鳯十二含以金塗銅鈴輿之軸一輪二軸
之挲羅二明轄蹲龍絟皆漆以白其輪之輻各二十有
四轂首壓貼金塗銅轂葉八十有一金塗鍮石擎耳戀
攀四櫃之前朱漆金粧雲龍輅牌一金塗鐵曲戍輅箱
之四傍雕鎪革鞔漆畫填心隔窠龜文花板上層左畫
青龍右畫白虎前畫朱雀後畫白武輅之前額白檀行
龍二奉一水精珠後額如之前兩柱素白絨鈴索五貼
金鸞和大響銅鈴十金塗鍮石雙魚五下朱漆革鞔軾
櫃一櫃上金香毬一金香寳一金香合一銀灰盤一皆
黃紵絲綬帶輅之後朱漆革鞔後轛一金塗曲戍黃紵
絲銷金雲龍門簾一緋紵絲繡雲龍帯二輅之中金粧
鉸白檀雕龍椅一靠背上金塗圈焰玉明珠一左建太
常旂一十有二斿白羅繡日月五星升龍右建闒㦸一
九斿素白羅繡雲龍中央黃羅繡青黒黼文兩旗綢杠
並素白羅旗首金塗鍮石龍頭二金塗銅鈴二金塗鍮
石鈸素白鸚鵡十有二重金塗木珠流蘇十有二重龍
椅上金錦方座一緑喀提褥一銷金黄羅夾帕一方輿
地金錦褥一綠喀提褥一勾闌内喀提條褥五重素白
漆雕木塗金龍頭行馬一小白漆梯一白漆柄金塗長
托义二短托义二金塗首白漆推竿一白絨引輅索二
金塗銅環二黃絨執綏一輅馬誕馬皆白色鞍轡鞦勒
纓拂套項皆白韋金粧誕馬白織金紵絲屜四副白羅
銷金白絹裏籠鞍六葢輅黃絹大䝉帕一黃油絹帕一
駕士平巾大䄂皆白繡紵絲為之
木輅黒質金粧青綠藻井栲栳輪葢外施金粧雕木雲
龍内盤描金紫檀雕福海圓龍一頂上匝以金塗鍮石
耀葉八十有一上圍九者二中圍九者三下圍九者四
頂輪衣三重上二重皂繡雲龍瑞草下一重無文輪衣
内黃屋一黃素紵絲瀝水下垂朱絲結網一遭皂紵絲
繡小帶四十有八帶頭綴金塗小銅鈴三百皂紵絲繡
絡帶二頂輪平素面夾用檀褐紵絲葢之四周垂流蘇
八飾以五色絨線結網五重金塗銅鈸五金塗木珠二
十五又繫金塗鍮石雜佩八珩璜衝瑀全金塗鍮石掛
鈎十有六黄絨貫頂天心直下十字繩二葢下立朱漆
柱四柱下直平盤虚櫃中櫺三十下外桄二漆繪犀象
鸚鵡錦雉孔雀隔窠嵌粧花板櫃上周遭朱漆勾闌雲
拱地霞葉百七十有九下垂牙䕶泥虚板皆朱漆畫瑞
草勾闌上金嵌鑌鐵行龍十蹲龍十孔雀羽臺九水精
面火珠七金圈焰銅照八輿下垂朱絲結網一遭飾以
金塗鍮石鐸子三百綵畫鍮石梅蕚嵌網眼中輿之長
轅三界轅勾心各三上下龍頭六前轅引手金嵌鑌鐵
螭頭三皆絟以蹲龍後轅方罨頭三桄頭十有六繫以
蹲龍三轅頭衡一兩端金嵌鑌鐵龍頭二上列金塗銅
鳯十二含以金塗銅鈴輿之軸一輪二軸之挲羅二明
轄蹲龍絟並漆以黑輪之輻各二十有四轂首壓貼金
塗銅轂葉八十有一金塗鍮石擎耳戀攀四櫃之前朱
漆金粧雲龍輅牌一金塗鐵曲戍輅之箱四傍雕鎪漆
畫填心隔窠龜文花板上層左畫青龍右畫白虎前畫
朱雀後畫𤣥武輅之前額金嵌鑌鐵行龍二奉一水精
珠後額如之前兩柱皂絨鈴索五貼金鸞和大響銅鈴
十金塗鍮石雙魚五下朱漆軾櫃一櫃上金香毬一金
香寶一金香合一銀灰盤一皆黃紵絲綬帶輅之後朱
漆後轛一金塗曲戍黃紵絲銷金雲龍門簾一緋紵絲
繡雲龍帶二輅之中金粧烏木雕龍椅一靠背上金塗
圈焰玉明珠一左建太常旂一十有二斿皂羅繡日月
五星升龍右建闒㦸一九斿皂羅繡雲龍中央黃羅繡
青黒黼文兩旗綢杠並皂羅旗首金塗鍮石鈸紫纓緌
十有二重金塗流蘇十有二重龍椅上金錦方坐一緑
喀提褥一銷金黃羅夾帕一方輿地金錦褥一綠喀提
褥一勾闌内喀提條褥四藍紵絲條褥四黒漆金塗鍮
石鉸葉踏道一小喀提條褥五重黑漆雕木塗金龍頭
行馬一小黑漆梯一黑漆柄金塗長托义二短托义二
金塗首黑漆推竿一皂絨引輅索二金塗銅鐶二黃絨
執綏一輅馬誕馬並黒色鞍轡鞦勒纓拂套項皆以淺
黑韋金粧誕馬紫織金紵絲屜四副紫羅銷金紫絹裏
籠鞍六葢輅黃絹大䝉帕一黃油絹帕一駕士平巾大
䄂紫繡紵絲為之
腰輿制以香木後背作山字牙嵌七寶粧雲龍屏風上
施金圈焰明珠兩傍引手屏風下施雕鏤雲龍床坐前
有踏床喀提錦褥一坐上貂䑕緣金錦條褥綠喀提方
坐
象轎駕以象凡巡幸則御之
　
　
　元史卷七十八
元史卷七十八考證
衮冕長二尺四寸　原本脱二尺字下文翠旒十二訛
　珠旒並據宋史及文獻通考改
仁宗延祐元年冬十有二月定服色等第　按元典章
　作二年二月事
