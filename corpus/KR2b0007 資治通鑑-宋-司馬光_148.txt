
　資治通鑑卷一百四十七　宋　司馬光　撰
　　　　　　　　　　　　　　胡三省　音註
　梁紀三(起著雍困敦盡閼/逢敦牂凡七年)
　　髙祖武皇帝三
天監七年春正月魏潁川太守王神念來犇(為後神念/子僧辯有)
(功於興復張/本守式又翻)　壬子以衛尉吳平侯昺兼領軍将軍
詔吏部尚書徐勉定百官九品為十八班以班多者為
貴二月乙丑増置鎮衛将軍以下為十品凡二十四班
不登十品别有八班又置施外國将軍二十四班凡一
百九號(丞相太宰太𫝊太保大司馬大将軍太尉司徒/司空為十八班諸将軍開府儀同三司左右光)
(禄開府儀同三司為十七班尚書令太子太傅左右光/祿大夫為十六班尚書左僕射太子少傅尚書僕射右)
(僕射中書監特進領䕶軍将軍為十五班中領䕶軍吏/部尚書太子詹事金紫光禄大夫太常卿為十四班中)
(書令列曹尚書國子祭酒宗正太府卿光禄大夫為十/三班侍中散騎常侍左右衛将軍司徒左長史衛尉卿)
(為十二班御史中丞尚書吏部郎秘書監通直散騎常/侍太子左右二衛率左右驍游大中大夫皇弟皇子師)
(司農少府廷尉卿太子中庶子光禄卿為十一班給事/黄門侍郎員外散騎常侍皇弟皇子府長史太僕大匠)
(卿太子家令率更令僕揚州别駕中散大夫司徒右長/史雲騎游騎皇弟皇子府司馬朱衣直閤将軍為十班)
(尚書左丞鴻臚卿中書侍郎國子博士太子庶子揚州/中從事皇弟皇子公府從事中郎太舟卿大長秋皇弟)
(皇子府諮議嗣王府長史前左右後四軍嗣王府司馬/庶姓公府長史司馬為九班秘書丞太子中舍人司徒)
(左西掾司徒屬皇弟皇子友散騎侍郎尚書右丞南徐/州别駕皇弟皇子公府掾屬皇弟皇子單為二衛司馬)
(嗣王庶姓公府從事中郎左右中郎将嗣王庶姓公府/諮議皇弟皇子之庶子府長史司馬蕃王府長史司馬)
(庶姓持節府長史司馬為八班五校東宫三校皇弟皇/子之庶子府中録事中記室中直兵參軍南徐州中從)
(事皇弟皇子之庶子府蕃王府諮議為七班太子洗馬/通直散騎侍郎司徒主簿尚書侍郎著作郎皇弟皇子)
(府功曹史五經博士皇弟皇子府録事記室中兵參軍/皇弟皇子荆江雍郢南徐五州别駕領䕶軍長史司馬)
(嗣王庶姓公府掾屬南臺治書侍御史廷尉三官謁者/僕射太子門大夫嗣王庶姓公府中録事中記室中直)
(兵參軍庶姓府諮議為六班尚書郎中皇弟皇子文學/及府主簿太子太傅少傅丞皇弟皇子湘豫司益廣青)
(衡七州别駕皇弟皇子荆江雍郢南兖五州中從事嗣/王庶姓荆江等五州别駕太常丞皇弟皇子國郎中令)
(三将東宫二将嗣王府功曹史庶姓公府録事記室中/兵參軍皇弟皇子之庶子府蕃王府中録事中記室中)
(直兵參軍為五班給事中皇弟皇子府正參軍中書舍/人建康三官皇弟皇子北徐北兖梁交南梁五州别駕)
(皇弟皇子湘豫司益廣青衡七州别駕中從事嗣王庶/姓湘豫等七州别駕嗣王庶姓荆江等五州中從事宗)
(正太府衛尉司農少府廷尉太子詹事等丞積射彊弩/将軍太子左右積弩将軍皇弟皇子國大農嗣王國郎)
(中令嗣王庶姓公府主簿皇弟皇子之庶子府蕃王府/功曹史録事記室中兵參軍為四班太子舍人司徒祭)
(酒皇弟皇子公府祭酒員外散騎侍郎皇弟皇子府行/參軍太子太傅少傅五官功曹主簿二衛司馬公車令)
(胄子律博士皇弟皇子越桂寧霍四州别駕皇弟皇子/北徐北兖梁交南梁五州中從事庶姓北徐等五州别)
(駕湘豫司益廣青衡七州中從事嗣王庶姓公府正參/軍皇弟皇子之庶子府蕃王府曹主簿武衛将軍光禄)
(丞皇弟皇子國中尉太僕大匠丞嗣王國大農蕃王國/郎中令庶姓持節府中錄事中記室中直兵參軍北館)
(令為三班秘書郎著作佐郎楊南徐州主簿嗣王庶姓/公府祭酒皇弟皇子單為領䕶詹事二衛等功曹五官)
(主簿太學博士皇弟皇子國常侍奉朝請國子助教皇/弟皇子越桂寧霍四州中從事皇弟皇子荆江等五州)
(主簿嗣王庶姓越桂等四州别駕嗣王庶姓北徐等五/州中從事鴻臚丞尚書五都令史武騎常侍材官将軍)
(明堂二廟帝陵令嗣王庶姓公府行參軍皇弟皇子之/庶子府正參軍蕃王國大農庶姓持節府録事記室中)
(直兵參軍庶姓持節府功曹史為二班揚南徐州西曹/祭酒從事皇弟皇子國侍郎嗣王國常侍南徐州議曹)
(從事東宫通事舍人南臺侍御史大舟丞二衞殿中将/軍皇弟皇子之庶子府蕃王府行參軍蕃王國中尉皇)
(弟皇子湘豫等七州主簿皇弟皇子荆雍等州西曹祭/酒議曹從事皇弟皇子西曹從事祭酒議曹祭酒部𫝊)
(從事嗣王庶姓越桂等四州中從事嗣王庶姓荆江等/五州主簿庶姓持節府主簿汝隂巴陵二國郎中令太)
(官太樂太市太史太醫太祝東西治左右尚方南北武/庫車府等令為一班又詔以将軍之名髙卑舛雜更加)
(釐定於是有司奏置一百二十五號将軍以鎮衛驃騎/車騎為二十四班内外通用征東征西征南征北施外)
(中軍中衛中撫中䕶施内為二十三班鎮東鎮西鎮南/鎮北施外鎮左鎮右鎮前鎮後施内為二十二班安東)
(安西安南安北施外安左安右安前安後施内為二十/一班平東平西平南平北施外翊左翊右翊前翊後施)
(内為二十班是為重號将軍忠武軍師為十九班武臣/爪牙龍騎雲麾為十八班代舊前後左右四将軍鎮兵)
(翊師宣惠宣毅為十七班代舊四中郎将十號為一品/智威仁威勇威信威嚴威為十六班代舊征虜智武仁)
(武勇武信武嚴武為十五班代舊冠軍十號為一品所/謂五徳将軍者也輕車征逺鎮朔武旅貞毅為十四班)
(代舊輔國凡将軍加大者唯至貞毅而已通進一階優/者方得比位從公寧逺明威振逺電耀威耀為十三班)
(代舊寧朔十號為一品武威武騎武猛壯武飊武為十/二班電威馳鋭追鋒羽騎突騎為十一班十號為一品)
(折衝冠武和戎安壘猛烈為十班掃狄雄信掃虜武鋭/椎鋒為九班十號為一品畧逺貞威决勝開逺光野為)
(八班厲鋒輕鋭討狄蕩虜蕩夷為七班十號為一品武/毅鐵騎樓船宣猛樹功為六班克狄平虜討夷平狄威)
(戎為五班十號為一品伏波雄㦸長劍衝冠雕騎為四/班佽飛安夷克戎綏狄威虜為三班十號為一品前鋒)
(武義開邊招逺全威為二班綏虜蕩冦横野馳射為一/班十號為一品凡十品二十四班亦以班多為貴其制)
(品十取其盈數以法十日班二十四以法氣序制簿悉/以大號居後以為選法自小遷大也其不登十品應須)
(軍號者有牙門代舊建威期門代舊建武為八班侯騎/代舊振威熊渠代舊振武為七班中堅代舊奮威典戎)
(代舊奮武為六班戈船代舊揚威繡衣代舊揚武為五/班執訊代舊廣威行陣代舊廣武為四班鷹揚為三班)
(陵江為二班偏将軍禆将軍為一班凡十四號别為八/班以象八風所施甚輕又有武安鎮逺雄義擬車騎為)
(二十四班撫東撫西撫南撫北擬四征為二十三班寧/東寧西寧南寧北擬四鎮為二十二班威東威西威南)
(威北擬四安為二十一班綏東綏西綏南綏北擬四平/為二十班凡十九號為一品安逺安邊擬忠武軍師為)
(十九班輔義安沙衛海撫河擬武臣等四號為十八班/平逺撫朔寜沙航海擬鎮兵等四號為十七班凡十號)
(為一品翊海朔野拓逺威河龍幕擬智威等五號為十/六班威隴安漠綏邊寜㓂梯山擬智武等五號為十五)
(班凡十號為一品寧境綏河明信明義威漠擬輕車等/五號為十四班安隴向義宣節振朔候律擬寧逺等五)
(號為十三班凡十號為一品平冦定逺寧隴陵海振漠/擬武威等五號為十二班馳義横朔明節執信懐徳擬)
(電威等五號為十一班凡十號為一品撫邊定隴綏闗/立信奉義擬折衝等五號為十班綏隴寧邊定朔立節)
(懐威擬掃狄等五號為九班凡十號為一品懐闗静朔/掃冦寧河安朔擬畧逺等五號為八班揚化超隴執義)
(來化度嶂擬厲鋒等五號為七班凡十號為一品平河/振隴雄邊横沙寧闗擬武毅等五號為六班懐信宣義)
(𢎞節浮遼鑿空擬克狄等五號為五班凡十號為一品/扞海欵塞歸義陵河明信擬伏波等五號為四班奉忠)
(守義𢎞信仰化立義擬佽飛等五號為三班凡十號為/一品綏方奉正承化浮海渡河擬先鋒等五號為二班)
(懐義奉信歸誠懐澤伏義擬綏虜等五號為一品凡十/號為一班大凡一百九號亦為二十四班施於外國)
　庚午詔置州望郡宗鄉豪各一人専掌搜薦(搜求也/搜才能)
(而薦之/於上)　乙亥以南兖州刺史吕僧珍為領軍将軍領
軍掌内外兵要宋孝建以來制局用事與領軍分兵權
典事以上皆得呈奏領軍拱手而已及吳平侯昺在職
峻切官曹肅然制局監皆近倖頗不堪命以是不得久
留中丙子出為雍州刺史(先用僧珍次日出昺/昺音丙雍於用翻)　三月
戊子魏皇子昌卒侍御師王顯失於療治(醫師侍御左/右因以名官)
(後魏之制太醫令屬太常掌醫藥而門下省别有尚藥/局侍御師蓋今之御醫也此又一王顯非御史中尉之)
(王顯也治/直之翻)時人皆以為承髙肇之意也　夏四月乙夘
皇太子納妃大赦　五月己亥詔復置宗正太僕大匠
鴻臚又増太府太舟仍先為十二卿(復扶又翻五代史/志曰是年以太常)
(為太常卿加置宗正卿以大司農為司農卿是為春卿/加置太府卿以少府為少府卿加置太僕卿是為夏卿)
(以衛尉為衛尉卿廷尉為廷尉卿将作大匠為大匠卿/是為秋卿以光禄勲為光禄卿大鴻臚為鴻臚卿都水)
(使者為大舟卿是為冬卿凡/十二卿皆置丞及功曹主簿)　癸夘以安成王秀為荆
州刺史先是巴陵馬營蠻縁江為冦州郡不能討(先悉/薦翻)
秀遣防閤文熾帥衆燔其林木(梁制上宫東宫置直閤/王公置防閤文姓也帥)
(讀曰/率)蠻失其險州境無冦(蠻無所依阻/故不敢為冦)　秋七月甲午
魏立髙貴嬪為皇后(嬪毗/賔翻)尚書令髙肇益貴重用事肇
多變更先朝舊制減削封秩抑黜勲人由是怨聲盈路
羣臣宗室皆卑下之(更工衡翻朝直/遥翻下遐嫁翻)唯度支尚書元匡
與肇抗衡先是造棺置聴事欲輿棺詣闕論肇罪惡自
殺以切諫肇聞而惡之(度徒洛翻/惡烏路翻)會匡與太常劉芳議
權量事(魏因議樂併議定/權量量力讓翻)肇主芳議匡遂與肇喧競(競/爭)
(也/)表肇指鹿為馬(以肇比/趙髙)御史中尉王顯奏彈匡誣毁
宰相有司處匡死刑(處昌/吕翻)詔恕死降為光禄大夫　八
月癸丑竟陵壯公曹景宗卒　初魏主為京兆王愉納
于后之妹為妃(為于/偽翻)愉不愛愛妾李氏生子寶月于后
召李氏入宫捶之(捶止/橤翻)愉驕奢貪縱所為多不法帝召
愉入禁中推案杖愉五十出為冀州刺史愉自以年長
(長知/兩翻)而勢位不及二弟(二弟清河王/懌廣平王懐)潛懐愧恨又身與
妾屢被頓辱髙肇數譖愉兄弟愉不勝忿(被皮義翻數/所角翻勝音)
(升/)癸亥殺長史羊靈引司馬李遵詐稱得清河王懌密
疏云髙肇弑逆遂為壇於信都之南(魏冀州刺/史治信都)即皇帝
位大赦改元建平立李氏為皇后法曹參軍崔伯驥不
從愉殺之在北州鎮皆疑魏朝有變(謂州鎮在冀州之/北者朝直遥翻)
定州刺史安樂王詮具以狀告之(樂音洛詮/且縁翻)州鎮乃安
乙丑魏以尚書李平為都督北討諸軍行冀州事以討
愉平崇之從父弟也(從才/用翻)　丁夘魏大赦改元永平
魏京兆王愉遣使説平原太守清河房亮亮斬其使愉
遣其将張靈和擊之為亮所敗(説式芮翻将即/亮翻敗補邁翻)李平軍
至經縣(經縣漢晉屬安平國/魏收志屬鉅鹿郡)諸軍大集夜有蠻兵數千
斫平營矢及平帳平堅卧不動俄而自定(蠻兵蓋亦李/平所統欲為)
(内變而平不/動故自定)九月辛巳朔愉逆戰於城南草橋平奮擊
大破之愉脱身走入城平進圍之壬辰安樂王詮破愉
兵於城北　癸巳立皇子績為南康王　魏髙后之立
也彭城武宣王勰固諫(勰音/協)魏主不聴髙肇由是怨之
數譖勰於魏主(數所/角翻)魏主不之信勰薦其舅潘僧固為
長樂太守京兆王愉之反脅僧固與之同(冀州與長樂/郡同治信都)
(故僧固為愉/所脅樂音洛)肇因誣勰北與愉通南招蠻賊(伊闕以南/接于淮汝)
(江沔皆/有蠻左)彭城郎中令魏偃前防閤髙祖珍(髙祖珍前嘗/為勰防閤時)
(已去官故/曰前防閤)希肇提擢構成其事肇令侍中元暉以聞暉
不從又令左衛元珍言之帝以問暉暉明勰不然又以
問肇肇引魏偃髙祖珍為證帝乃信之戊戌召勰及髙
陽王雍廣陽王嘉清河王懌廣平王懐髙肇俱入宴勰
妃李氏方産固辭不赴中使相繼召之(使疏/吏翻)不得已與
妃訣而登車入東掖門度小橋牛不肯進擊之良久(良/久)
(稍久也或/曰甚久也)更有使者責勰來遲乃去牛(去羌/吕翻)人挽而進
宴於禁中至夜皆醉各就别所消息(令各就便安之處/消酒毒而息真氣)
俄而元珍引武士齎毒酒而至勰曰吾無罪願一見至
尊死無恨元珍曰至尊何可復見(復扶/又翻)勰曰至尊聖明
不應無事殺我乞與告者一對曲直武士以刀鐶築之
勰大言曰寃哉皇天忠而見殺武士又築之勰乃飲毒
酒武士就殺之向晨以褥裹尸載歸其第云王因醉而
薨李氏號哭大言曰(號户/刀翻)髙肇枉理殺人天道有靈汝
安得良死魏主舉哀於東堂贈官𦵏禮皆優厚加等在
朝貴賤莫不喪氣(朝直遥翻/喪息浪翻)行路士女皆流涕曰髙令
公枉殺賢王(肇為尚書令/故稱為令公)由是中外惡之益甚(為髙肇/被誅張)
(本惡烏/路翻)京兆王愉不能守信都癸夘燒門攜李氏及其
四子從百餘騎突走(騎奇/寄翻)李平入信都斬愉所置冀州
牧韋超等遣統軍叔孫頭追執愉置信都以聞羣臣請
誅愉魏主不許命鎖送洛陽申以家人之訓(愉魏主弟/也故欲訓)
(責/之)行至野王髙肇密使人殺之(愉考異曰魏書及北史/  𫝊皆云愉每宿止亭)
(𫝊必攜李手盡其私情雖鏁縶之中飲賞自若畧無愧/懼之色至野王愉語人曰雖主上慈深不忍殺我吾亦)
(何面見至尊於是歔欷流涕絶氣而死或云髙肇令人/殺之按愉既敗被執猶畧無愧懼安能慙見魏主遽感)
(激絶氣而死蓋肇潛使人/殺愉因以此言紿魏主耳)諸子至洛魏主皆赦之魏主
将屠李氏中書令崔光諫曰李氏方姙刑至刳胎乃桀
紂所為(武王數紂之罪/曰刳剔孕婦)酷而非法請俟産畢然後行刑
從之李平捕愉餘黨千餘人将盡殺之録事參軍髙顥
曰此皆脅從前既許之原免矣宜為表陳(為于偽翻/下為國同)平
從之皆得免死顥祐之孫也(髙祐允之從祖弟/以文學事魏孝文)濟州刺
史髙植帥州軍擊愉有功當封(濟子禮翻/帥讀曰率)植不受曰家
荷重恩為國致效(致效言致身而效/死也荷下可翻)乃其常節何敢求
賞植肇之子也加李平散騎常侍(敢悉亶翻/騎奇寄翻)髙肇及中
尉王顯素惡平顯彈平在冀州隠截官口(此謂叛黨男/女合沒為官)
(口者惡烏路/翻彈徒丹翻)肇奏除平名(除名不得/通籍禁門)初顯祖之世柔然
萬餘口降魏置之髙平薄骨律二鎮(魏世祖太延二年/置髙平鎮是後肅)
(宗正光五年改置原州又大延二年置薄骨律鎮肅宗/孝昌中改置靈州宋白曰太和十年改薄骨律鎮為沃)
(野鎮降/戸江翻)及太和之末叛走略盡唯千餘戸在太中大夫
王通請徙置淮北以絶其叛詔太僕卿楊椿持節往徙
之椿上言先朝處之邊徼所以招附殊俗且别異華戎
也(朝直遥翻處昌吕翻下河/處同徼吉弔翻别彼列翻)今新附之戸甚衆若舊者
見徙新者必不自安是驅之使叛也且此屬衣毛食肉
樂冬便寒(衣於既翻/樂音洛)南土濕熱往必殱盡進失歸附之
心退無藩衛之益置之中夏(殱息㢘翻/夏戸雅翻)或生後患非良
䇿也不從遂徙於濟州縁河處之及京兆王愉之亂皆
浮河赴愉所在抄掠如椿之言(濟子禮翻/抄楚交翻)　庚子魏郢
州司馬彭珍等叛魏潛引梁兵趨義陽三闗戍主侯登
等以城來降郢州刺史婁悦嬰城自守魏以中山王英
都督南征諸軍事将步騎三萬出汝南以救之(趨七喻/翻降戸)
(江翻将即亮翻騎奇寄翻三考異曰田益宗𫝊詔曰英/統馬步七萬邢巒統精騎  萬蓋虛聲耳今從魏帝紀)
　冬十月魏懸瓠軍主白早生殺豫州刺史司馬悦(瓠/户)
(故翻作考異曰梁帝紀作白早生馬仙/琕𫝊  琅邪王司馬慶曽今皆從魏書)自號平北将軍
求救於司州馬仙琕(琕部/田翻)時荆州刺史安成王秀為都
督(秀以荆州刺史督諸/州司州其所統也)仙琕籖求應赴(籖前叙求應赴/之事注見一百)
(二十卷宋文/帝元嘉元年)參佐咸謂宜待臺報(謂宜奏上天臺而待/報江左率謂朝廷為)
(臺亦謂/之天臺)秀曰彼待我以自存(彼謂白/早生)援之宜速待敕雖
舊(謂舊制須/待臺敕)非應急也即遣兵赴之上亦詔仙琕救早
生仙琕進頓楚王城(楚王城即/楚王戌)遣副将齊茍兒(将即亮/翻  考)
(異曰魏書作茍仁/今從梁書南北史)以兵二千助守懸瓠詔以早生為司
州刺史(以考異曰梁帝紀十月丙子魏陽闗主許敬珍/  城内附詔大舉北伐以始興王憺帥衆入清)
(王茂帥衆向宿豫丁丑白早生與豫州刺史胡遜以城/内屬以早生為司州胡遜為豫州刺史明年正月壬辰)
(魏鎮東參軍成景雋斬宿豫城主嚴仲寶以城内屬二/月丁夘魏楚王城主李國興以城内附姓名年月事迹)
(既與魏書參差又徧檢諸列/𫝊皆無其事今並從魏書)　丙寅以吳興太守張稷
為尚書左僕射(守式/又翻)　魏以尚書邢巒行豫州事将兵
擊白早生魏主問之曰卿言早生走也守也何時可平
對曰早生非有深謀大智正以司馬悦暴虐乗衆怒而
作亂民迫於凶威不得已而從之縱使梁兵入城水路
不通糧運不繼亦成禽耳早生得梁之援溺於利欲必
守而不走若臨以王師士民必翻然歸順不出今年當
傳首京師魏主悦命巒先𤼵使中山王英繼之巒帥騎
八百倍道兼行五日至鮑口丙子早生遣其大将胡孝
智将兵七千離城二百里逆戰(帥讀曰率騎奇寄翻下/同将即亮翻下椿将同)
(離力/智翻)巒奮擊大破之乗勝長驅至懸瓠早生出城逆戰
又破之因渡汝水圍其城詔加巒都督南討諸軍事丁
丑魏鎮東參軍成景雋殺宿豫戍主嚴仲賢以城來降
(降戸/江翻)時魏郢豫二州自懸瓠以南至于安陸諸城皆沒
唯義陽一城為魏堅守(為于/偽翻)蠻帥田益宗帥羣蠻以附
魏(蠻帥所類翻/宗帥讀曰率)魏以為東豫州刺史(魏東豫州治新息/廣陵城領汝南東)
(新蔡新蔡弋/陽長陵郡)上以車騎大将軍開府儀同三司五千戸
郡公招之益宗不從十一月庚寅魏遣安東将軍楊椿
将兵四萬攻宿豫魏主聞邢巒屢捷命中山王英趣義
陽英以衆少累表請兵弗許(趣與趨同七喻/翻少詩沼翻)英至懸瓠
輒與巒共攻之十二月己未齊茍兒等開門出降斬白
早生及其黨數十人英乃引兵前趨義陽(趨七/喻翻)寧朔将
軍張道凝先屯楚王城癸亥棄城走英追擊斬之魏義
陽太守狄道辛祥與婁悦共守義陽将軍胡武城陶平
虜攻之祥夜出襲其營擒平虜斬武城由是州境獲全
論功當賞婁悦恥功出其下間之於執政賞遂不行(間/古)
(莧翻史言髙肇/専魏賞罰無章)　壬申魏東荆州表桓暉之弟叔興前
後招撫太陽蠻歸附者萬餘户請置郡十六縣五十(自/是)
(之後蠻左郡縣/不可勝紀矣)詔前鎮東府長史酈道元案行置之(行/下)
(孟/翻)道元範之子也(酈範見一百三十二/卷宋明帝泰始三年)　是嵗柔然佗
汗可汗復遣紇奚勿六跋獻貂裘於魏(佗徒河翻汗音/寒可從刋入聲)
(復扶/又翻)魏主弗受報之如前(前事見上/卷五年)初髙車侯倍窮奇
為嚈噠所殺(嚈噠國大月氐之種類也亦曰髙車之别/種其原出於塞北自金山而南在于闐之)
(西去長安一萬一百里其王都拔底城蓋王舍/城也嚈益涉翻噠當割翻又陁葛翻又宅軋翻)執其子
彌俄突而去其衆分散或犇魏或犇柔然魏主遣羽林
監河南孟威撫納降户置於髙平鎮(降户/江翻)髙車王阿伏
至羅殘暴國人殺之立其宗人跋利延嚈噠奉彌俄突
以伐髙車國人殺跋利延迎彌俄突而立之彌俄突與
佗汗可汗戰于蒲類海不勝西走三百餘里佗汗軍于
伊吾北山會髙昌王麴嘉求内徙于魏時孟威為龍驤
将軍(驤思/将翻)魏主遣威發凉州兵三千人迎之至伊吾佗
汗見威軍怖而遁去(怖普/布翻)彌俄突聞其離駭追擊大破
之殺佗汗于蒲類海北割其髮送于威且遣使入貢于
魏(使疏/吏翻)魏主使東城子于亮報之賜遺甚厚(遺于/季翻)髙昌
王嘉失期不至威引兵還沱汗可汗子醜奴立號豆羅
伏跋豆伐可汗(魏収曰魏/言彰制也)改元建昌　宋齊舊儀祀天
皆服衮冕兼著作郎髙陽許懋請造大裘從之(周禮天/官司裘)
(掌為大裘以供王祀天之服鄭衆注云大裘黒羔裘服/以祀天示質時有司尋大裘之制唯鄭𤣥注司服云大)
(裘羔裘也既無所出未可為據按六冕之服皆𤣥上纁/下今宜以𤣥繒為之其制式如裘其裳以纁皆無文繡)
(冕則無旒/制曰可)上将有事太廟詔以齋日不樂自今輿駕始
出鼓吹從而不作還宫如常儀(還宫則鼓吹振/作吹昌瑞翻)
八年春正月辛巳上祀南郊大赦時有請封會稽禪國
山者(國山在義興國山縣隋廢義興郡為義興縣并/國山入焉我朝太平興國元年以太宗藩邸舊)
(諱改義興為宜/興會工外翻)上命諸儒草封禪儀欲行之許懋建議
以為舜柴岱宗是為巡狩而鄭引孝經鉤命决云封于
太山考績柴燎禪乎梁甫刻石紀號此緯書之曲説非
正經之通義也(緯于/貴翻)舜五載一巡狩春夏秋冬周徧四
嶽(書舜典嵗二月東巡狩至于岱宗柴望秩于山川五/月南巡狩至于南岳八月西巡狩至于西岳十有一)
(月北巡狩至于/北岳載子亥翻)若為封禪何其數也(數所/角翻)又如管夷吾
所説七十二君燧人之前世質民淳安得泥金檢玉結
繩而治安得鐫文告成夷吾又云唯受命之君然後得
封禪周成王非受命之君云何得封太山禪社首神農
即炎帝也而夷吾分為二人妄亦甚矣若聖主不須封
禪若凡主不應封禪蓋齊桓公欲行此事夷吾知其不
可故舉怪物以屈之(班志曰齊桓公既霸會諸侯于葵/丘而欲封禪管仲曰古者封太山)
(禪梁父者七十二家夷吾所記者十有二焉昔無懐氏/封太山禪云云伏羲封太山禪云云神農氏封太山禪)
(云云炎帝封太山禪云云黄帝封太山禪云云顓頊封/太山禪云云帝嚳封太山禪云云堯封太山禪云云舜)
(封太山禪云云禹封太山禪會稽湯封太山禪云云成/王封太山禪于社首皆受命乃得封禪桓公曰寡人九)
(合諸侯一匡天下昔三代受命何以異此管仲睹桓公/不可窮以辭因設之以事曰古之封禪鄗上黍北里禾)
(所以為盛江淮以一茅三脊所以為藉東海致比目之/魚西海致比翼之烏然後物有不召而自至者十有五)
(焉今鳯凰麒麟不至嘉禾不生而蓬蒿藜莠茂/鴟鶚羣翔而欲封禪無乃不可乎桓公乃止)秦始皇
嘗封太山孫皓嘗遣兼司空董朝至陽羨封禪國山(五/代)
(志曰義興/舊曰陽羨)皆非盛徳之事不足為法然則封禪之禮皆
道聴所説失其本文由主好名於上(好呼/到翻)而臣阿㫖於
下也古者祀天祭地禮有常數誠敬之道盡此而備至
於封禪非所敢聞上嘉納之因推演懋議稱制㫖以答
請者由是遂止　魏中山王英至義陽将取三闗先策
之曰三闗相須如左右手若克一闗兩闗不待攻而破
攻難不如攻易宜先攻東闗(東闗即武陽闗易/以豉翻下勢易同)又恐其
并力於東乃使長史李華帥五統向西闗(五統五統軍/之衆西闗即)
(平靖闗帥/讀曰率)以分其兵勢自督諸軍向東闗先是馬仙琕
使雲騎将軍馬廣屯長薄軍主胡文超屯松峴(先悉薦/翻騎奇)
(寄翻峴戸典翻三考異曰梁馬仙琕𫝊云/遣馬廣會超守  闗今從魏中山王英𫝊)丙申英至長
薄戊戌長薄潰馬廣遁入武陽英進圍之上遣冠軍将
軍彭甕生驃騎将軍徐元季将兵援武陽(冠古玩翻驃/匹妙翻騎奇)
(寄翻季将即亮翻下同魏考異/曰英𫝊作徐超秀今從  帝紀)英故縱之使入城曰吾
觀此城形勢易取(易以/䜴翻)甕生等既入英促兵攻之六日
而拔虜三将及士卒七千餘人進攻廣峴(廣峴蓋即/黄峴闗)太
子左衛率李元履棄城走又攻西闗馬仙琕亦棄城走
上使南郡太守韋叡将兵救仙琕(邵陽之捷叡遷左衛/将軍尋為安西長史)
(南郡/太守)叡至安陸増築城二丈餘更開大塹起髙樓(塹七/艷翻)
衆頗譏其示怯叡曰不然為将當有怯時不可専勇中
山王英急追馬仙琕将復邵陽之恥聞叡至乃退上亦
有詔罷兵初魏主遣中書舍人鮦陽董紹慰勞叛城(鮦/陽)
(縣漢屬汝南郡晉屬汝隂郡魏屬新蔡郡孟康曰鮦音/紂紅翻隋廢新蔡郡為縣屬豫州鮦陽之地當在新蔡)
(縣界勞/力到翻)白早生襲而囚之送於建康魏主既克懸瓠命
於齊茍兒等四将之中分遣二人敕楊州為移(魏楊州/治夀陽)
(移移/文也)以易紹及司馬悦首(等考異曰紹𫝊云歸茍兒/  十人今從司馬悦𫝊)移
書未至領軍将軍吕僧珍與紹言愛其文義言於上上
遣主書霍靈超謂紹曰今聴卿還令卿通兩家之好(好/呼)
(到翻下/通好同)彼此息民豈不善也因召見賜衣物(見賢/遍翻)令舍
人周捨慰勞之(舍人中書通事/舍人勞力到翻)且曰戰争多年民物塗
炭吾是以不恥先言與魏朝通好比亦有書全無報者
(朝直遥翻好呼到翻/下同比毗至翻近也)卿宜備申此意今遣𫝊詔霍靈秀
送卿至國遲有嘉問(遲直利/翻待也)又謂紹曰卿知所以得不
死不(死不讀/曰否)今者獲卿乃天意也夫立君以為民也(為/于)
(偽/翻)凡在民上豈可以不思此乎若欲通好今以宿豫還
彼彼當以漢中見歸紹還魏言之魏主不從　三月魏
荆州刺史元志将兵七萬冦潺溝(潺溝在漢北據梁書/吳平侯昺𫝊破志於)
(潺溝流尸蓋漢水則潺溝/之水南注于漢潺仕山翻)驅廹羣蠻羣蠻悉渡漢水來
降雍州刺史吳平侯昺納之(降户江翻雍于/用翻昺音丙)綱紀皆以
蠻累為邊患不如因此除之(州郡上佐謂之綱紀言/其綱紀州郡之事也)昺
曰窮來歸我誅之不祥且魏人來侵吾得蠻以為屏蔽
不亦善乎(屏必/郢翻)乃開樊城受其降命司馬朱思逺等擊
志於潺溝大破之斬首萬餘級志齊之孫也(拓跋齊見/一百二十)
(卷宋文帝/元嘉四年)　夏四月戊申以臨川王宏為司空加車騎
将軍王茂開府儀同三司(騎奇/寄翻)　丁夘魏楚王城主李
國興以城降　秋七月癸巳巴陵王蕭寶義卒　九月
辛巳魏封故北海王詳子顥為北海王(詳得罪死事見/一百四十五卷)
(天監/元年)　魏公孫崇造樂尺以十二黍為寸劉芳非之更
以十黍為寸尚書令髙肇等奏崇所造八音之器及度
量皆與經𫝊不同詰其所以然云必依經文聲則不協
請更令芳依周禮造樂器俟成集議並呈從其善者詔
從之(夫作樂者先定律律起于黄鍾黄鍾之長以黍審/其度黄鍾之龠以黍審其容周禮典同雖曰掌六)
(律六同之和以辯天地四方隂陽之聲以為樂器然度/之長短容之多少未嘗詳言之也冬官考工既出于漢)
(而鳬氏為鍾但言其廣長圓徑深厚而絫黍之法無聞/焉肇請令芳依周禮造樂器未知其何所依也魏收曰)
(太和中詔中書監髙閭修正音律久未能定閭表太樂/祭酒公孫崇參知律吕鐘磬之事景明四年并州獲古)
(銅權詔付崇以為鍾律之準永平中崇更造新尺以一/黍之長絫為寸法尋太常卿劉芳受詔修樂以秬黍中)
(者一黍之廣即為一分而中尉元匡以一黍之廣度黍/二縫以取一分三家分競久不能决太和十九年髙祖)
(詔以一黍之廣用成分體九十黍之長以定銅尺有司/奏從前詔而芳尺同髙祖所制故遂典修金石更工衡)
(翻𫝊直戀翻/詰去吉翻)　冬十月癸丑魏以司空廣陽王嘉為司
徒　十一月己丑魏主於式乾殿為諸僧及朝臣講維
摩詰經(為于偽翻/朝直遥翻)時魏主専尚釋氏不事經籍中書侍
郎河東裴延雋上疏以為漢光武魏武帝雖在戎馬之
間未嘗廢書先帝遷都行師手不釋卷良以學問多益
不可暫輟故也陛下升法座親講大覺凡在瞻聴塵蔽
俱開然五經治世之模楷應務之所先(治直/之翻)伏願經書
互覽孔釋兼存則内外俱周真俗斯暢矣時佛教盛于
洛陽沙門之外自西域來者三千餘人魏主别為之立
永明寺千餘間以處之處士南陽馮亮有巧思(為于偽/翻處昌)
(吕翻思/相吏翻)魏主使與河南尹甄琛沙門統僧暹擇嵩山形
勝之地立閒居寺極巖壑土木之美由是逺近承風無
不事佛比及延昌(甄之人翻琛丑/林翻比必利翻)州郡共有一萬三千
餘寺　是嵗魏宗正卿元樹來犇賜爵鄴王樹翼之弟
也時翼為青冀二州刺史鎮郁州(水經注朐山東北海/中有大洲謂之郁洲)
久之翼謀舉州降魏事泄而死(元翼來降見上卷/五年降戸江翻)
九年春正月乙亥以尚書令沈約為左光禄大夫右光
禄大夫王瑩為尚書令約文學髙一時而貪冒榮利用
事十餘年政之得失唯唯而已(冒莫北翻下/同唯于癸翻)自以久居
端揆有志台司論者亦以為宜而上終不用乃求外出
又不許徐勉為之請三司之儀(梁官制有開府同三司/之儀在開府儀同三司)
(下為于/偽翻)上不許　庚寅新作縁淮塘北岸起石頭迄東
冶南岸起後渚籬門迄三橋　三月丙戌魏皇子詡生
詡母胡充華臨涇人(充華晉武帝制宋明帝時以婕妤/充華等五職位亞九嬪蕭齊之世)
(位列九殯臨涇縣自漢以/來屬安定郡詡况羽翻)父國珍襲武始伯(隋志金城/郡狄道縣)
(後魏置/武始郡)充華初選入掖庭同列以故事祝之願生諸王
公主勿生太子充華曰妾之志異於諸人奈何畏一身
之死而使國家無嗣乎及有娠同列勸去之(娠音身去/羌吕翻)
充華不可私自誓曰若幸而生男次第當長(長丁丈翻/今知兩翻)
(下漸/長同)男生身死所不憾也既而生詡先是魏主頻喪皇
子(先悉薦翻/喪直浪翻)年漸長深加慎䕶擇良家宜子者以為乳
保(乳母保/母也)養於别宫皇后充華皆不得近(近其/靳翻)　己丑
上幸國子學親臨講肄乙未詔皇太子以下及王侯之
子年可從師者皆入學　舊制尚書五都令史皆用寒
流夏四月丁巳詔曰尚書五都職參政要非但總領衆
局亦乃方軌二丞(方軌謂並駕也/二丞謂左右丞)可革用士流秉此羣
目於是以都令史視奉朝請(朝直/遥翻)用太學博士劉納兼
殿中都司空法曹參軍劉顯兼吏部都太學博士孔䖍
孫兼金部都司空法曹參軍蕭軌兼左右户都宣毅墨
曹參軍王顒兼中兵都(宣毅将軍府之墨/曹參軍顒魚容翻)並以才地兼
美首膺其選　六月宣城郡吏吳承伯挾妖術聚衆(妖/於)
(驕/翻)癸丑攻郡殺太守朱僧勇轉屠旁縣閏月己丑承伯
踰山奄至吳興東土人素不習兵吏民恇擾奔散或勸
太守蔡撙避之撙不可(恇去王翻/撙慈損翻)募勇敢閉門拒守承
伯盡鋭攻之撙帥衆出戰大破之臨陳斬承伯(帥讀曰/率陳讀)
(曰/陣)撙興宗之子也(蔡興宗仕宋大明泰/始之間以方正自持)承伯餘黨入新
安攻陷黟歙諸縣(黟音伊歙/書涉翻)太守謝覽遣兵拒之不勝
逃奔會稽臺軍討賊平之覽瀹之子也(謝瀹仕宋齊之/間位要近有清)
(望會/外翻)工　冬十月魏中山獻武王英卒　上即位之三
年詔定新厯員外散騎侍郎祖暅奏其父冲之考古法
為正厯不可改(散悉亶翻騎奇寄翻/暅古鄧翻又况晩翻)至八年詔太史課
新舊二厯新厯密舊厯疎是嵗始行冲之大明厯(舊厯/何承)
(天厯也新厯祖冲之厯也冲之上已見/一百二十九卷宋孝武帝大明六年)　魏劉芳奏所
造樂器及教文武二舞登歌鼓吹曲等已成(吹昌/瑞翻)乞如
前敕集公卿羣儒議定與舊樂參呈若臣等所造形制
合古擊拊會節請於來年元會用之詔舞可用新餘且
仍舊
十年春正月辛丑上祀南郊大赦　尚書左僕射張稷
自謂功大賞薄(稷以殺齊東/昏侯為功)嘗侍宴樂夀殿(樂音/洛)酒酣
怨望形於辭色上曰卿兄殺郡守(稷兄瓌殺劉遐事見/一百三十四卷宋順)
(帝昇明元年/守式又翻)弟殺其君有何名稱稷曰臣乃無名稱(稱/尺)
(證/翻)至於陛下不得言無勲東昏暴虐義師亦來伐之豈
在臣而已上捋其須(捋盧括翻須/古鬚字通)曰張公可畏人稷既
懼且恨乃求出外癸夘以稷為青冀二州刺史王珍國
亦怨望(王珍國與稷同殺東昏/侯其怨望之心與稷同)罷梁秦二州刺史還(還/從)
(宣翻又音如字刺考異曰梁書珍/國未嘗為梁秦  史今從南史)酒後於坐啓云(坐徂/卧翻)
臣近入梁山便哭上大驚曰卿若哭東昏則已晩若哭
我我復未死珍國起拜謝竟不答坐即散(復扶又翻/坐徂卧翻)因
此疎退久之除都官尚書　丁巳魏汾州山胡劉龍駒
聚衆反侵擾夏州詔諫議大夫薛和𤼵東秦汾華夏四
州之衆以討之(魏髙祖太和十一年分秦州置華州治/華隂領華山登城白水郡又置夏州治)
(統萬領化政闡熙金明代/各郡夏戸雅翻華戸化翻)　辛酉上祀明堂　三月琅
邪民王萬夀殺東莞琅邪二郡太守劉晣(邪音耶莞音/管晣之舌翻)
(盧考異曰梁帝紀云三月辛丑按長厯是月丁酉朔而/  昶𫝊云三月十四夜萬夀等攻掩朐城蓋辛酉也今)
(不日以闕疑又梁馬仙琕𫝊及魏帝紀盧昶/𫝊皆云劉晣而梁帝紀云鄧晣蓋字誤也)據朐山召
魏軍(朐音/劬)　壬戌魏廣陽懿烈王嘉卒　魏徐州刺史
盧昶遣郯城戍副張天惠(秦置郯郡漢改為東海郡魏/復置郯郡屬東徐州郯音談)
琅邪戍主傅文驥相繼赴朐山青冀二州刺史張稷遣
兵拒之不勝(梁青冀二/州治鬰洲)夏四月文驥等據朐山詔振逺
将軍馬仙琕擊之(琕部/田翻)魏又遣假安南将軍蕭寳寅假
平東将軍天水趙遐将兵據朐山受盧昶節度(将即/亮翻)
甲戌魏薛和破劉龍駒悉平其黨表置東夏州(東夏州/領偏城)
(朔方定陽上郡唐之延州/魏之東夏州也夏戸雅翻)　五月丙辰魏禁天文學
以國子祭酒張充為尚書左僕射充緒之子也(張緒岱/之兄子)
(善談/名理)　馬仙琕圍朐山張稷權頓六里以督饋運上數
𤼵兵助之(數所/角翻)秋魏盧昶上表請益兵六千米十萬石
魏主以兵四千給之冬十一月己亥魏主詔揚州刺史
李崇等治兵夀陽以分朐山之勢(治直/之翻)盧昶本儒生不
習軍旅朐山城中糧樵俱竭𫝊文驥以城降(降戸/江翻)十二
月庚辰昶引兵先遁諸軍相繼皆潰會大雪軍士凍死
及墮手足者三分之二仙琕追擊大破之二百里間僵
尸相屬魏兵免者什一二收其糧畜器械不可勝數(屬/之)
(欲翻勝音升曰考異曰魏帝紀盧昶敗在十一月今從/梁帝紀梁紀  斬馘十餘萬按盧昶表云此兵九千賊)
(衆四萬求益兵六千魏主以四千給/之安得十餘萬衆蓋梁史為夸大耳)昶單騎而走棄其
節𫝊儀衛俱盡(𫝊張/戀翻)至郯城借趙遐節以為軍威魏主
命黄門侍郎甄琛馳驛鎖昶窮其敗狀(甄之人翻琛丑/林翻驛人質翻)
(驛𫝊/也)及趙遐皆免官唯蕭寶寅全軍而歸盧昶之在朐
山也御史中尉游肇言於魏主曰朐山蕞爾僻在海濵
卑濕難居(蕞徂/外翻)於我非急於賊為利為利故必致死以
争之非急故不得已而戰以不得已之衆擊必死之師
恐稽延嵗月所費甚大假令得朐山徒致交争終難全
守所謂無用之田也(左傳吳将伐齊子胥諫曰得志/於齊猶獲石田也無所用之)聞
賊屢以宿豫求易朐山若必如此持此無用之地復彼
舊有之疆兵役時解其利為大魏主将從之會昶敗遷
肇侍中肇明根之子也(游明根事魏太武及/孝文以耆宿見重)馬仙琕為
将能與士卒同勞逸所衣不過布帛所居無幃幕衾屏
飲食與厮養最下者同(将即亮翻衣於既翻厮息移翻/養養馬者音余亮翻韋昭曰析)
(薪為厮炊/烹為養)其在邊境常單身潛入敵境伺知壁壘村落
險要處(伺相/吏翻)所攻戰多捷士卒亦樂為之用(樂音洛為/于偽翻)
　魏以甄琛為河南尹琛表曰國家居代患多盜竊世
祖𤼵憤廣置主司里宰皆以下代令長及五等散男有
經畧者乃得為之(長知兩翻五等散男謂爵為五等男/而居散官者魏書曰魏公侯伯子男)
(有開國有散凡散各降開國一品非以/其居散官而謂之散男也散悉亶翻)又多置吏士為
其羽翼崇而重之始得禁止今遷都已來天下轉廣四
逺赴會事過代都五方雜沓冦盜公行里正職輕任碎
多是下材人懐茍且不能督察請取武官八品将軍已
下幹用貞濟者(貞濟謂堅貞/而濟事也)以本官俸恤領里尉之任
髙者領六部尉中者領經途尉下者領里正(魏官既給/俸又給恤)
(親之禄故謂之俸恤魏分洛陽城中為六部置六部尉/因張平子東京賦經途九軌置經途尉經途城中之大)
(途也其餘處/各置里正)不爾請少髙里尉之品(少詩/沼翻)選下品中應
遷者進而為之督責有所輦轂可清(自漢以來京師/謂之輦轂下)詔
曰里正可進至勲品(勲品勲官/初品也)經途從九品六部尉正
九品(洛陽六部尉並置於東漢之時曹操/為洛陽北部尉此其證也從才用翻)諸職中簡取
不必武人琛又奏以羽林為游軍於諸坊巷司察盜賊
於是洛城清静後常踵焉　是嵗梁之境内有州二十
三(此據五代史志按蕭子顯齊志齊有揚南徐豫兖南/兖北徐青冀江廣交越荆巴郢司雍梁秦益寧湘南)
(豫二十三州時已廢巴州/當以王茂所立宛州足之)郡三百五十縣千二十二是
後州名浸多廢置離合不可勝記(勝音/升)魏朝亦然(朝直/遥翻)
(下/同)　上敦睦九族優惜朝士有犯罪者皆屈法申之百
姓有罪則案之如法其縁坐則老幼不免一人逃亡舉
家質作(質音致又如字質作/質其家屬而罰作之)民既窮窘姦宄益深嘗因
郊祀有秣陵老人(江南以建康秣陵為赤縣隋廢秣陵/建康併為江寜縣窘渠隕翻宄音軌)
遮車駕言曰陛下為法急於庶民緩於權貴非長久之
道誠能反是天下幸甚上於是思有以寛之
十一年春正月壬辰詔自今逋讁之家及罪應質作若
年有老小可停将送(所謂寛庶民者如此而已而不能/繩權貴以法君子是以知梁政之)
(亂/也)　以臨川王宏為太尉驃騎将軍王茂為司空尚書
令(驃匹妙翻騎/奇寄翻下同)　丙辰魏以車騎大将軍尚書令髙肇
為司徒清河王懌為司空廣平王懐進號驃騎大将軍
加儀同三司肇雖登三司猶自以去要任怏怏形於言
色(要任謂尚書/令怏於兩翻)見者嗤之(嗤丑/之翻)尚書右丞髙綽國子博
士封軌素以方直自業(業事也以方直為事所謂彊/作之也作之不已乃成君子)及
肇為司徒綽送迎往來軌竟不詣肇綽顧不見軌乃遽
歸嘆曰吾平生自謂不失規矩今日舉措不如封生逺
矣綽允之孫軌懿之族孫也(髙允事魏世祖以下四朝/封懿去燕歸魏以疎慢見)
(黜/)清河王懌有才學聞望懲彭城之禍(謂彭城王勰無/罪見殺也聞音)
(問/)因侍宴謂肇曰天子兄弟詎有幾人而翦之幾盡(謂/又)
(殺京兆王愉也/之幾居依翻)昔王莽頭秃籍渭陽之資遂簒漢室(事/見)
(漢/紀)今君身曲亦恐終成亂階會大旱肇擅録囚徒欲以
收衆心懌言於魏主曰昔季氏旅於泰山孔子疾之(朱/元)
(晦曰旅祭名也禮諸侯祭/封内山川季氏祭之僭也)誠以君臣之分(分扶/問翻)宜防微
杜漸不可瀆也減膳録囚乃陛下之事今司徒行之豈
人臣之義乎明君失之於上姦臣竊之於下禍亂之基
於此在矣帝笑而不應夏四月魏詔尚書與羣司鞫理
獄訟令饑民就穀燕恒二州及六鎮(燕因肩翻/恒戸登翻)　乙酉
魏大赦改元延昌　冬十月乙亥魏立皇子詡為太子
始不殺其母(為後胡后/亂魏張本)以尚書右僕射郭祚領太子少
師祚嘗從魏主幸東宫懐黄㼐以奉太子(㼐扶田翻博/雅白㼐𤓰屬)
(此黄㼐又/一種也)時應詔左右趙桃弓深為帝所信任祚私事
之時人謂之桃弓僕射黄㼐少師　十一月乙未以吳
郡太守袁昂兼尚書右僕射　初齊太子步兵校尉平
昌伏曼容表求制一代禮樂世祖詔選學士十人修五
禮(五禮吉凶/軍賔嘉)丹楊尹王儉總之儉卒(卒子/恤翻)以事付國子
祭酒何𦙍𦙍還東山(𦙍隠會/稽東山)齊明帝敕尚書令徐孝嗣
掌之孝嗣誅率多散逸詔驃騎将軍何佟之掌之(佟徒/冬翻)
經齊末兵火僅有在者帝即位佟之啟審省置之宜(啟/之)
(於上審禮局之/宜省宜置也)敕使外詳(使外詳議/以聞也)時尚書以為庶務
權輿(毛萇曰權輿始也/此言王業創始也)宜俟隆平欲且省禮局併還尚
書儀曹詔曰禮壊樂缺實宜以時修定但頃之修撰不
得其人所以歴年不就有名無實此既經國所先可即
撰次(左傳曰禮經國家定社稷序人/民為後嗣者也撰具也述也)於是尚書僕射沈
約等奏請五禮各置(舊學士十人共修五禮/今請分五禮各置學士)舊學士一
人令自舉學古一人相助抄撰(抄楚交/翻録也)其中疑者依石
渠白虎故事請制㫖斷决(石渠事見二十七卷漢宣帝/甘露三年白虎事見四十六)
(卷章帝建初四/年斷丁亂翻)乃以右軍記室明山賔等分掌五禮佟
之總其事佟之卒以鎮北諮議參軍伏暅代之暅曼容
之子也(暅古/鄧翻)至是五禮成列上之合八千一十九條詔
有司遵行　己酉臨川王宏以公事左遷驃騎大将軍
　是嵗魏以桓叔興為南荆州刺史治安昌(漢南陽郡/有安昌侯)
(國晉泰始中割南陽東鄙之安昌平林平氏義陽四縣/置義陽郡治安昌城後義陽移治石城山上因梁希侵)
(逼徙治仁順城而安/昌則俗謂之白茅城)𨽻東荆州
十二年春正月辛夘上祀南郊大赦　二月辛酉以兼
尚書右僕射袁昂為右僕射　己夘魏髙陽王雍進位
太保　鬱洲迫近魏境(近其/靳翻)其民多私與魏人交市朐
山之亂或隂與魏通朐山平心不自安青冀二州刺史
張稷不得志政令寛弛僚吏頗多侵漁庚辰鬱洲民徐
道角等夜襲州城殺稷送其首降魏(胊音劬降户江翻/  考異曰魏帝紀)
(作郁州人徐𤣥明今從梁康絢𫝊又絢𫝊稷死在/朐山叛之明年今從魏帝紀  按鬱洲即郁洲)魏遣
前南兖州刺史樊魯将兵赴之(将即/亮翻)於是魏饑民餓死
者數萬侍中游肇諫以為朐山濵海卑濕難居鬱洲又
在海中得之尤為無用其地於賊要近(要謂海道之要/近謂南近江淮)
去此閒逺(魏圖東南其用兵必於淮漢之間鬱/洲介在海中又非兵衝故曰閒逺)以閒逺
之兵攻要近之衆不可敵也方今年饑民困唯宜安静
而復勞以軍旅費以饋運臣見其損未見其益魏主不
從復遣平西将軍奚康生将兵逆之(復扶/又翻)未𤼵北兖州
刺史康絢遣司馬霍奉伯討平之(梁北兖州當治/淮隂絢許縣翻)　辛
巳新作太極殿　上嘗與侍中太子少傅建昌侯沈約
各疏䇿事約少上三事出謂人曰此公䕶前不則羞死
(帝每集文學之士䇿經史事羣臣多引短推長帝乃悦/故約退有是言䕶前者自䕶其所短不使人在己前忌)
(前者忌人在己前也約/少詩沼翻不讀曰否)上聞之怒欲治其罪徐勉固諫
而止(治直/之翻)上有憾於張稷(以其怨望/故憾之)從容與約語及之
(從千/容翻)約曰左僕射出作邊州(謂為青冀/二州刺史)已往之事何足
復論(復扶/又翻)上以約與稷昏家相為(為于/偽翻)怒曰卿言如此
是忠臣邪乃輦歸内殿約懼不覺上起猶坐如初及還
未至牀而憑空頓於戸下(踣而首先/至地為頓)因病夢齊和帝以
劍斷其舌(斷丁/管翻)乃呼道士奏赤章於天稱禪代之事不
由己出上遣主書黄穆之視疾夕還増損不即啟聞懼
罪乃白赤章事上大怒中使譴責者數四(帝本信釋氏/報應之説謂)
(天可欺也故因赤章之事而怒責約古人不肯/移腹心之疾而寘諸股肱雅異於是使疏吏翻)約益懼
閏月乙丑卒(卒子/恤翻)有司諡曰文上曰情懐不盡曰隠改
諡隠侯　夏五月夀陽久雨大水入城廬舍皆沒魏揚
州刺史李崇勒兵泊於城上水増未已乃乗船附於女
牆(城上短牆曰女牆所謂/陴也今人謂之女頭)城不沒者二板将佐勸崇棄
夀陽保北山(夀陽北山/即八公山)崇曰吾忝守藩岳徳薄致災淮
南萬里繫于吾身一旦動足百姓瓦解揚州之地恐非
國物吾豈愛一身取愧王尊(漢王尊為東郡太守河水/盛溢泛浸瓠子金隄老弱)
(奔走尊止宿隄上吏民争叩頭救止尊不肯去及水盛/隄壊吏民皆奔走唯一主簿泣在尊旁立不動而水波)
(稍却回還吏民/咸壯尊之勇節)但憐此士民無辜同死可結筏隨髙人
規自脱(規圖也/筏音伐)吾必與此城俱沒幸諸君勿言揚州治
中裴絢帥城南民數千家汎舟南走避水髙原(絢許縣/翻帥讀)
(曰/率)謂崇還北因自稱豫州刺史(自宋以來置豫州於夀/陽絢乗水聚民自稱豫)
(州刺史以/求梁應援)與别駕鄭祖起等送任子來請降馬仙琕遣
兵赴之崇聞絢叛未測虚實遣國侍郎韓方興單舸召
之(崇爵陳留公故有國侍郎降/户江翻琕部田翻舸古我翻)絢聞崇在悵然驚恨報
曰比因大水顛狽為衆所推(比毗/至翻)今大計已爾勢不可
追恐民非公民吏非公吏願公早行無犯将士崇遣從
弟寧朔将軍神等将水軍討之(将即亮翻/從才用翻)絢戰敗神追
拔其營絢走為村民所執還至尉升湖曰吾何面見李
公乎乃投水死絢叔業之兄孫也(裴叔業降魏見一百/四十三卷齊東昏侯)
(之永元/二年)鄭祖起等皆伏誅崇上表以水災求解州任魏
主不許崇沈深寛厚(沈持/林翻)有方畧得士衆心在夀春十
年(天監六年魏主命李崇鎮夀春至是年財七年耳/至十五年乃徵拜尚書左僕射適十年史終言之)常
養壯士數千人冦來無不摧破鄰敵謂之卧虎上屢設
反間以疑之(間古/莧翻)又授崇車騎大将軍開府儀同三司
萬戸郡公諸子皆為縣侯而魏主素知其忠篤委信不
疑　六月癸巳新作太廟　秋八月戊午以臨川王宏
為司空　魏恒肆二州地震山鳴(魏世祖真君七年置/肆州領新興秀容鴈)
(門郡治九原/恒户登翻)踰年不已民覆壓死傷甚衆(是後破六韓/拔陵等作亂)
(恒肆以北悉為/盜區此其祥歟)　魏主幸東宫以中書監崔光為太子
少傅命太子拜之光辭不敢當帝不許太子南面再拜
詹事王顯啟請從太子拜於是宫臣皆拜光北面立不
敢答唯西面拜謝而出
十三年春二月丁亥上耕藉田大赦宋齊藉田皆用正
月至是始用二月及致齋祀先農(漢儀正月始耕耕日/以太牢祀先農臣瓚)
(注曰先農即/神農炎帝也)　魏東豫州刺史田益宗衰老與諸子孫
聚斂無厭(斂力贍翻/厭於鹽翻)部内苦之咸言欲叛魏主遣中書
舍人劉桃符慰勞益宗(勞力/到翻)桃符還啟益宗侵擾之狀
魏主賜詔曰桃符聞卿息魯生在淮南貪暴(此淮南大/槩謂淮水)
(之/南)為爾不已損卿誠効可令魯生赴闕當加任使魯生
久未至詔徙益宗為鎮東将軍濟州刺史又慮其不受
代遣後将軍李世哲與桃符帥衆襲之奄入廣陵(此新/息之)
(廣陵也濟子禮/翻帥讀曰率)魯生與其弟魯賢超秀皆犇闗南招引
梁兵攻取光城已南諸戍(宋文帝元嘉十五年以豫部/蠻民立光城等七縣明帝大)
(明中立光城左郡五代志弋/陽郡光山縣舊置光城郡)上以魯生為北司州刺史
魯賢為北豫州刺史超秀為定州刺史(北司北豫因各/人所統之地而)
(授以刺史魏收志定州治䝉籠城領弋陽汝隂安定新/蔡北建寜郡皆蠻郡也水經注舉水出龜頭山西北流)
(逕䝉籠戍南/梁定州治)三月魏李世哲擊魯生等破之復置郡戍
(復扶/又翻)以益宗還洛陽授征南将軍金紫光禄大夫益宗
上表稱為桃符所讒及言魯生等為桃符逼逐使叛乞
攝桃符與臣對辯虚實詔不許曰既經大宥(謂己宥其/謀叛之罪)
不容方更為獄　秋七月乙亥立皇子綸為邵陵王繹
為湘東王紀為武陵王　冬十月庚辰魏主遣驍騎将
軍馬義舒慰諭柔然(驍堅堯翻騎/奇寄翻下同)　魏王足之入冦也
(事見一百四/十六卷五年)上命寧州刺史涪人李略禦之(涪音/浮)許事
平用為益州足退上不用略怨望有異謀上殺之其兄
子苗犇魏步兵校尉泰山淳于誕嘗為益州主簿自漢
中入魏二人共説魏主以取蜀之策(説式/芮翻)魏主信之辛
亥以司徒髙肇為大将軍平蜀大都督将步騎十五萬
冦益州命益州刺史傅豎眼出巴北(巴北巴郡以北也/巴西郡梁置北巴)
(州閬中縣梁置北巴郡/将即亮翻豎而庾翻)梁州刺史羊祉出涪城安西将
軍奚康生出綿竹撫軍将軍甄琛出劍閣(甄之人翻/琛丑林翻)乙
夘以中䕶軍元遥為征南将軍都督鎮遏梁楚(此梁楚/謂古梁)
(楚大界汴/汝之間也)游肇諫以為今頻年水旱百姓不宜勞役往
昔開拓皆因城主歸欵故有征無戰(不因薛安都常珍/奇沈文秀魏不得)
(淮汝青徐不因裴叔業魏不得夀陽/游肇之言可謂深知當時疆事者)今之陳計者真偽
難分或有怨於彼不可全信蜀地險隘鎮戍無隙豈得
虚承浮説而動大軍舉不慎始悔将何及不從以淳于
誕為驍騎将軍假李苗龍驤将軍皆領鄉導統軍(以統/軍鄉)
(導因以名官驍堅堯翻騎奇/寄翻驤思将翻鄉讀曰嚮)　魏降人王足陳計(王足/來奔)
(見上卷六年/降户江翻)求堰淮水以灌夀陽上以為然使水工陳
承伯材官将軍祖暅視地形(暅居/鄧翻)咸謂淮内沙土漂輕
不堅實功不可就上弗聴發徐揚民率二十戸取五丁
以築之假太子右衛率康絢都督淮上諸軍事并䕶堰
作於鍾離(康絢䕶堰作而置司於鍾/離率所律翻絢許縣翻)役人及戰士合二
十萬南起浮山北抵巉石(水經注淮水自鍾離縣又東/逕浮山山北對巉石山巉助)
(銜翻杜佑曰浮山堰在濠/州城西一百一十二里)依岸築土合脊於中流　魏
以前定州刺史楊津為華州刺史(華户/化翻)津椿之弟也先
是官受調絹尺度特長任事因縁共相進退(先悉薦翻/調徒弔翻)
(下同任事謂任受絹之事者也任音壬因縁謂因縁為/姦進退謂有賂者則進而為長無賂者則退而為短)
百姓苦之津令悉依公尺其輸物尤善者賜以杯酒所
輸少劣亦為受之(少詩沼翻/為于偽翻)但無酒以示恥於是人競
相勸官調更勝舊日　魏太子尚幼每出入東宫左右
乳母而已宫臣皆不知之　詹事楊昱上言乞自今召
太子必降手敕令臣等翼從(從才/用翻)魏主從之命宫臣在
直者從至萬嵗門(萬嵗門蓋洛陽/宫城之東門)　魏御史中尉王顯
問治書侍御史陽固曰(治直/之翻)吾作太府卿府庫充實卿
以為何如固曰公收百官之禄四分之一州郡贓贖悉
輸京師以此充府未足為多且有聚斂之臣寧有盜臣
(記大學之言/斂力贍翻)可不戒哉顯不悦因事奏免固官
　
　
　
　
　
　
　
　
　
　資治通鑑卷一百四十七
