卷一
　　唐　　　李　　　延　　　壽　　　撰
　宋本紀上第一
宋高祖武皇帝諱裕字徳輿小字寄奴彭城縣綏輿里
人姓劉氏漢楚元王交之二十一世孫也彭城楚都故
苖裔家焉晉氏東遷劉氏移居晉陵丹徒之京口里皇
祖靖晉東安太守皇考翹字顯宗郡功曹帝以晉哀帝
興寧元年歲在癸亥三月壬寅夜生神光照室盡眀是
夕甘露降于墓樹及長雄傑有大度身長七尺六寸風
骨奇偉不事廉隅小節奉繼母以孝聞嘗游京口竹林
寺獨臥講堂前上有五色龍章衆僧見之驚以白帝帝
獨喜曰上人無妄言皇考墓在丹徒之候山其地秦史
所謂曲阿丹徒間有天子氣者也時有孔恭者妙善占
墓帝嘗與經墓欺之曰此墓何如孔恭曰非常地也帝
由是益自負行止時見二小龍附翼樵漁山澤同侶或
亦覩焉及貴龍形更大帝素貧時人莫能知唯琅邪王
謐獨深敬焉帝嘗負刁逵社錢三萬經時無以還被逵
執謐以已錢代償由是得釋後伐荻新洲見大蛇長數
丈射之傷眀日復至洲裏聞有杵臼聲往覘之見童子
數人皆靑衣於榛中擣藥問其故荅曰我王為劉寄奴
所射合散傅之帝曰王神何不殺之荅曰劉寄奴王者
不死不可殺帝叱之皆散仍收藥而反又經客下邸逆
旅會一沙門謂帝曰江表當亂安之者其在君乎帝先
患手創積年不愈沙門有一黄藥因留與帝既而忽亡
帝以黄散傅之其創一傅而愈寳其餘及所得童子藥
每遇金創傅之竝驗初為冠軍孫無終司馬晉隆安三
年十一月祅賊孫恩作亂於㑹稽朝廷遣衛將軍謝琰
前將軍劉牢之東討牢之請帝參府軍事命與數十人
覘賊遇賊衆數千帝便與戰所將人多死而帝奮長刀
所殺傷甚衆牢之子敬宣疑帝為賊所困乃輕騎尋之
既而衆騎竝至遂平山陰恩遁入海四年五月恩復入
會稽殺謝琰十一月牢之復東征使帝戍句章句章城
小人少帝每戰陷陣賊乃退還浹口時東伐諸將士卒
暴掠百姓皆苦之惟帝獨無所犯五年春恩頻攻句章
帝屢破之恩復入海三月恩北出海鹽帝築城于故海
鹽賊日來攻城城内兵少帝乃選敢死士擊走之時雖
連勝帝深慮衆寡不敵乃一夜偃旗示以羸弱觀其懈
乃奮擊大破之恩知城不可下進向滬瀆帝棄城追之
海鹽令鮑陋遣子嗣之以吳兵一千為前驅帝以吳人
不習戰命之在後不從是夜帝多設奇兵兼置旗鼔眀
日戰伏發賊退嗣之追奔陷汲帝且退且戰麾下死傷
將盡乃至向處止令左右解取死人衣以示睱賊疑尚
有伏乃引去六月恩浮海至丹徒帝兼行與俱至奔擊
大破之恩至建鄴知朝廷有備遂走鬱洲八月晉帝以
帝為下邳太守帝又追恩至鬱洲及海鹽頻破之恩自
是饑饉奔臨海元興元年荆州刺史桓𤣥舉兵東下驃
騎將軍司馬元顯遣牢之拒之帝又參其軍事𤣥至帝
請擊之牢之不許乃遣子敬宣詣𤣥請和帝與東海何
無忌竝固諫不從𤣥尅建鄴以牢之為會稽内史牢之
懼招帝於廣陵舉兵帝曰人情去矣廣陵亦豈可得之
牢之竟縊於新洲何無忌謂帝曰我將何之帝曰可隨
我還京口𤣥必守臣節當與卿事之不然與卿圖之𤣥
從兄脩以撫軍將軍鎭丹徒以帝為中兵參軍孫恩自
敗後懼見獲乃投水死於臨海餘衆推恩妹夫盧循為
主𤣥復遣帝東征二年循奔永嘉帝追破之六月加帝
彭城内史十二月桓𤣥簒位遷晉帝於尋陽桓脩入朝
帝從至建鄴𤣥見帝謂司徒王謐曰昨見劉裕風骨不
恒蓋人傑也每游集贈賜甚厚𤣥妻劉氏尚書令耽之
女也聰眀有智鑒常見帝因謂𤣥曰劉裕龍行虎步視
瞻不凡恐必不為人下宜早為其所𤣥曰我方平蕩中
原非裕莫可待關隴平定然後議之脩尋還京口帝託
以金創疾動不堪步從乃與無忌同船共還建興復計
及弟道規沛國劉毅平昌孟昶任城魏詠之高平檀慿
之琅邪諸葛長人太原王元徳隴西辛扈興東莞童厚
之竝同義謀時桓脩弟𢎞為青州刺史鎭廣陵道規為
𢎞中兵參軍昶為州主簿乃令毅就昶謀共襲𢎞長人
為豫州刺史刁逵左軍府參軍謀據歴陽相應元徳厚
之謀於建鄴攻𤣥尅期齊發三年二月乙卯帝託游獵
與無忌詠之慿之毅從弟藩慿之從子韶祗隆道濟昶
族弟懐玉等集義徒凡二十七人願從者百餘人丙辰
候城門開無忌等義徒服傳詔服稱詔居前義衆馳入
齊呌吏士驚散即斬脩以徇帝哭之甚慟厚加歛䘏昶
勸𢎞其日出獵未眀開門出獵人昶道規毅等率壯士
五六十人因開門直入𢎞方噉粥即斬之因收衆濟江
義軍初尅京城脩司馬刁𢎞率文武佐吏來赴帝登城
謂曰郭江州已奉乗輿反正於尋陽我等竝被密詔誅
逆黨今日賊𤣥之首已當梟於大航諸君非大晉之臣
乎𢎞等信之而退毅既至帝命誅𢎞等毅兄邁先在建
鄴事未發數日帝遣同謀周安穆報之使為内應邁甚
懼安穆慮事發馳歸時𤣥以邁為竟陵太守邁便下船
欲之郡是夜𤣥與邁書曰北府人情云何卿近見劉裕
何所道邁謂𤣥已知其謀晨起白之𤣥驚封邁為重安
侯又以不執安穆故殺之誅元徳扈興厚之等乃遣頓
丘太守呉甫之右衛將軍皇甫敷北拒義軍先是帝造
游擊將軍何澹之左右見帝光曜滿室以告澹之澹之
以白𤣥𤣥不以為意至是聞義兵起甚懼或曰裕等甚
弱陛下何慮之深𤣥曰劉裕足為一世之雄劉毅家無
擔石之儲樗蒱一擲百萬何無忌劉牢之之外甥酷似
其舅共舉大事何謂無成時衆推帝為盟主以孟昶為
長史總後事檀慿之為司馬百姓願從者千餘人軍次
竹里移檄都下曰夫成敗相因理不常泰狡焉肆虐或
遇聖眀自我大晉屢遘陽九隆安以來皇家多故貞良
弊於豺狼忠臣碎於虎口逆臣桓𤣥敢肆陵慢阻兵荆
郢肆暴都邑天未忘難凶力寔繁踰年之間遂傾皇祚
主上播越流幸非所神器沉辱七廟毁墜雖夏后之離
浞豷有漢之遭莽卓方之於兹未足為喻自𤣥簒逆于
今歴載彌年亢旱人不聊生士庶疲於轉輸文武困於
板築室家分析父子乖離豈惟大東有杼軸之悲摽梅
有頃筐之怨而已哉仰觀天文俯察人事此而可存孰
有可亡凡在有心誰不扼腕裕等所以叩心泣血不遑
啓處者也是故夕寐宵興搜奬忠烈潛搆崎嶇過於履
虎乗機奮發義不圖全輔國將軍劉毅廣武將軍何無
忌鎮北主簿孟昶兖州主簿魏詠之寧遠將軍劉道規
龍驤參軍劉藩振威將軍檀慿之等忠烈斷金精白貫
日荷戈俟奮志在畢命益州刺史毛璩萬里齊契掃定
荆楚江州刺史郭昶之奉迎主上宮于尋陽鎮北將軍
王元徳等竝率部曲保據石頭揚武將軍諸葛長人收
集義士已據歴陽征虜參軍庾賾之等潛相連結以為
内應同力協契所在蠭起即日斬偽徐州刺史安成王
脩靑州刺史𢎞義衆既集文武争先咸謂不有一統則
事無以緝裕辭不獲命遂總軍要庶上慿祖宗之靈下
罄義夫之節翦馘逋逆蕩清京華公侯諸君或世樹忠
貞或身荷爵寵而竝俛眉猾䜿無由自效顧瞻周道寧
不弔乎今日之舉良其會也裕以虚薄才非古人受任
於既頽之運接勢於已替之機丹誠未宣感慨憤激望
霄漢以永懐盼山川以增佇投檄之日神馳賊庭三月
戊午遇吳甫之於江乗帝躬執長刀大呼即斬甫之進
至羅洛橋遇皇甫敷檀慿之戰敗死之衆退帝進戰彌
厲又斬敷首初帝建大謀有工相者相帝與無忌等近
當大貴惟云慿之無相至是慿之戰死帝知其事必㨗
𤣥聞敷等沒使桓謙屯東陵口卞範之屯覆舟山西已
未義軍進至覆舟東張疑兵以油帔冠諸樹布滿山谷
帝先馳之將士皆殊死戰無不一當百呼聲動天地因
風縱火煙熖張天謙等大敗𤣥始雖遣軍而走意已決
别遣領軍殷仲文具舟石頭聞謙敗輕船南逸庚申帝
鎮石頭城立留臺總百官焚桓溫主於宣陽門外造晉
新主於太廟遣諸將追𤣥命尚書王嘏率百官奉迎乘
輿司徒王謐與衆議推帝領揚州帝固辭乃以謐為錄
尚書事領揚州刺史帝為鎮軍將軍都督八州諸軍事
徐州刺史領軍將軍初晉陵人韋叟善相術桓脩令相
帝當得州不叟曰當得邊州刺史退而私於帝曰君相
貴不可言帝笑曰若中當相用為司馬至是叟詣帝曰
成王不負桐葉之信公亦應不忘司馬之言今不敢希
鎮軍司馬願得領軍佐於是用焉時諸葛長人失期為
刁逵執送未至而𤣥敗𤣥經尋陽江州刺史郭昶之為
具乗輿法物初荆州刺史王綏以江左冠族又桓氏之
甥素甚陵帝至是及其父尚書左僕射愉有自疑志竝
及誅四月戊子奉武陵王遵為大將軍承制大赦惟桓
氏一祖後不免桓𤣥之簒王謐佐命手解安帝璽紱及
義旗建衆謂謐宜誅惟帝素徳謐保持之劉毅嘗因朝
會問謐璽紱所在謐益懼及王愉父子誅謐從弟諶謂
謐曰王駒無罪而誅此是翦除勝已兄既桓氏黨附求
免得乎駒愉小字也謐懼奔曲阿帝牋白大將軍迎還
復其位𤣥挾天子走江陵又浮江東下與劉毅何無忌
劉道規等遇於峥嶸洲衆軍大破之𤣥黨殷仲文奉晉
二皇后還建鄴𤣥復挾天子至江陵因走南郡太守王
騰之荆州别駕王康産奉天子入南郡府初益州刺史
毛璩遣從孫祐之與參軍費恬送弟䘮下州璩弟子脩
之時為𤣥屯騎校尉誘𤣥入蜀至枚回洲恬與祐之迎
射之益州督護馮遷斬𤣥傳首建鄴𤣥從子振逃於華
容之涌中招集逆黨襲江陵城騰之康産皆被殺桓謙
先匿沮川亦聚衆應振為𤣥舉哀立喪庭謙率衆官奉
璽綬于安帝劉毅何無忌進及桓振戰敗績于靈谿十
月帝領靑州刺史甲仗百人入殿義熙元年正月毅等
至江津破桓謙桓振江陵平三月甲子晉帝至自江陵
庚子詔進帝侍中車騎將軍都督中外諸軍錄尚書事
帝固讓旋鎮丹徒九月乙巳加帝領兖州刺史盧循浮
海破廣州獲刺史吳隐之即以循為廣州刺史以其黨
徐道覆為始興相二年三月進帝督交廣二州十月論
匡復勳封帝豫章郡公邑萬戸賜絹三萬疋其餘封賞
各有差三年十二月司徒錄尚書揚州刺史王謐薨四
年正月徵帝入輔授侍中車騎將軍開府儀同三司揚
州刺史錄尚書事徐兖二州刺史如故表解兖州先是
帝遣冠軍劉敬宣伐蜀賊譙縱無功而還九月帝以敬
宣挫退遜位不許十月乃降為中軍將軍開府如故五
年二月偽燕主慕容超大掠淮北三月帝抗表北討以
丹陽尹孟昶監中軍留府事乃浮淮入泗五月至下邳
留船歩軍進琅邪所過築城留守超大將公孫五樓請
斷大峴堅壁清野以待超不從初謀是役議者以為賊
若嚴守大峴軍無所資何能自反帝曰不然鮮卑性貪
略不及遠既幸其勝且愛其榖必將引我且亦輕戰師
一入峴吾何患焉及入峴帝舉首指天曰吾事濟矣衆
問其故帝曰師既過險士有必死之志餘糧栖畝軍無
匱乏之憂勝可必矣六月超留羸老守廣固使其廣甯
王賀刺盧及公孫五樓悉力據臨朐去城四十里有巨
蔑水超告五樓急據之比至為龍驤將軍孟龍符所保
五樓乃退大軍分車四千兩為二翼方軌徐行車張幰
御者執矟以騎為游軍軍令嚴肅比及臨朐賊騎交至
帝命兖州刺史劉藩并州刺史劉道憐等陷其陣日向
昃戰猶酣帝用參軍胡藩策襲剋臨朐賊乃大奔超遁
還廣固獲其玉璽豹尾輦等送于都丙子剋廣固大城
超固其小城乃設長圍以守之館榖於青土停江淮轉
輸七月超尚書郎張綱乞師於姚興自長安反太山太
守申宣執送之綱有巧思先是帝修攻具城上人曰汝
不得張綱何能為也及至升諸樓車以示之城内莫不
失色超既求救不獲綱反見虜乃求稱藩割大峴為界
獻馬千匹不聽時姚興遣使聲言將涉淮左帝謂曰爾
報姚興我定靑州將過函谷虜能自送今其時矣錄事
參軍劉穆之遽入曰此言不足威敵容能怒彼若鮮卑
未拔西羌又至公何以待之帝乃笑曰此兵機也非子
所及𦍑若能救不有先聲是自彊也十月張綱修攻具
成設飛樓縣梯木幔板屋冠以牛皮弓矢無所用之劉
毅遣上黨太守趙恢以千餘人來援帝夜潛遣軍會之
眀旦恢衆五千方道而進毎晉使將到輒復如之六年
二月丁亥屠廣固超踰城走追獲之斬于建康市殺其
王公以下納生口萬餘馬二千匹初帝之北也徐道覆
勸盧循乗虚而出循不從道覆乃至番禺説循曰今日
之機萬不可失若剋京都劉公雖還無能為也循從之
是月寇南康廬陵豫章諸郡郡守皆奔走時帝將鎮下
邳進兵河洛及徵使至即日班師鎮南將軍何無忌與
道覆戰敗死於豫章内外震駭朝議欲奉乗輿北走帝
次山陽聞敗卷甲與數十人造江上徵問知賊尚未至
四月癸未帝至都劉毅自表南征帝以賊新㨗鋒鋭須
嚴軍偕進使劉藩止之毅不從五月壬午盧循敗毅于
桑落洲及審帝凱入相視失色欲還尋陽平江陵據二
州以抗朝廷道覆請乗勝遂下争之旬日乃從于時北
師始還傷痍未復戰士纔數千賊衆十餘萬舳艫亘千
里孟昶諸葛長人懼欲擁天子過江帝曰今兵士雖少
猶足一戰若其剋濟臣主同休如其不然不復能草間
求活吾計決矣初帝征慕容超惟孟昶勸行丙辰昶乃
表天子引罪仰藥而死時議者欲分兵屯守諸津帝曰
賊衆我寡分其兵則測人虚實一處失利則沮三軍之
心若聚衆石頭則衆力不分戊午帝移鎮石城乙丑賊
大至帝曰賊若新亭直上且將避之若回泊蔡洲成禽
耳徐道覆欲自新亭焚舟而戰循多疑少決每求萬全
乃泊蔡洲以待軍潰帝登石頭以望見之悦庚辰賊設
伏於南岸疑兵向白石帝率劉毅諸葛長人北拒焉留
參軍徐赤特戍查浦戒令勿戰帝既北賊焚查浦而至
張侯橋赤特與戰大敗賊進屯丹陽郡帝馳還石頭斬
徐赤特解甲久之乃出陣於南塘七月庚申循自蔡洲
退將還歸尋陽帝遣輔國將軍王仲徳等追之使建威
將軍孫處自海道襲番禺戒之曰我十二月必破祅宼
卿亦足至番禺先傾其巢窟也十月帝率舟師南伐使
劉毅監太尉留府是月徐道覆寇江陵荆州刺史劉道
規大破之道覆走還湓口十一月孫處至番禺剋其城
盧循父嘏奔始興處撫其人以守十二月己卯大軍次
大雷庚辰賊方江而下帝躬提幡鼓命衆軍齊力擊之
軍中多萬鈞神弩所至莫不摧陷帝自於中流蹙之因
風水之勢賊艦悉薄西岸岸上軍先備火具焚之大敗
循還尋陽遂走豫章悉力栅左里丙申大軍次左里將
戰帝麾之麾竿折幡沉于水衆咸懼帝笑曰昔覆舟之
役亦如此今勝必矣攻其栅循單舸走衆皆降師旋晉
帝遣侍中黄門勞師于行所七年正月己未振旅而歸
改授大將軍揚州牧給班劎二十人本官竝如故固辭
凡南北征伐戰亡者竝列上賻贈屍喪未反者遣主帥
迎接致還本土二月盧循至番禺為孫處所破收餘衆
南走劉藩孟懐玉斬徐道覆于始興自晉中興以來朝
綱弛紊權門兼并百姓流離不得保其産業桓𤣥頗欲
釐改竟不能行帝既作輔大示軌則豪彊肅然遠近禁
止至是會稽餘姚唐亮復藏匿亡命千餘人帝誅亮免
會稽内史司馬休之晉帝又申前詔帝固辭於是改授
太尉中書監乃受命奉送黄鉞交州刺史杜惠度斬盧
循父子函七首送都先是諸州郡所遣秀才孝廉多非
其人帝乃表申眀舊例策試之荆州刺史劉道規疾患
求歸八年四月改授豫州刺史以豫州刺史劉毅代之
毅既有雄才大志與帝俱興復晉室自謂京城廣陵功
足相抗雖權事推帝而心不服也厚自矜許朝士素望
者竝多歸之與尚書僕射謝混丹陽尹郗僧施竝深相
結及鎮江陵豫州舊府多割以自隨請僧施為南蠻校
尉帝知毅終為異端心密圖之毅至西稱疾篤表求從
弟兖州刺史藩以為副貳帝偽許焉九月藩入朝帝命
收藩及謝混竝賜死自表討毅又假黄鉞率諸軍西征
以前鎮軍將軍司馬休之為平西將軍荆州刺史兖州
刺史道憐鎮丹徒豫州刺史諸葛長人監太尉留府事
加太尉司馬丹陽尹劉穆之建威將軍配以實力壬午
發建鄴遣參軍王鎮惡龍驤將軍蒯恩前襲江陵剋之
毅及黨與皆伏誅十一月帝至江陵分荆州十郡為湘
州帝仍進督焉以西陵太守朱齡石為益州刺史使伐
蜀晉帝進帝太傅揚州牧加羽葆鼓吹班劎二十人九
年二月乙丑帝至自江陵初諸葛長人貪淫驕横帝每
優容之劉毅既誅長人謂所親曰昔年醢彭越今年殺
韓信禍其至矣將謀作亂帝剋期至都而每淹留不進
公卿以下頻日奉候於新亭長人亦驟出既而帝輕舟
密至已還東府矣長人到門引前却人閑語凡平生言
所不盡者皆與及之長人甚悦帝已密命左右丁昨自
幔後出於坐拉焉死於牀側輿屍付廷尉并誅其弟黎
人旿驍勇有力時人語曰勿跋扈付丁旿先是山湖川
澤皆為豪彊所奪百姓薪採漁釣皆責税直至是禁斷
之時人居未一帝上表定制於是依界土斷惟徐兖靑
三州居晉陵者不在斷例諸流寓郡縣多所併省以帝
領鎮西將軍豫州刺史帝固讓太傅揚州牧及班劎奉
還黄鉞七月朱齡石平蜀斬譙縱傳首建鄴九月晉帝
以帝平齊定盧循功封帝次子義真為桂陽縣公并重
申前命授帝太傅揚州牧加羽葆鼓吹班劎二十人將
吏百僚敦勸乃受羽葆鼔吹班劎餘固辭十年息人簡
役築東府城起府舍帝以荆州刺史司馬休之宗室之
重又得江漢人心疑其有異志而休之子譙王文思在
都招聚輕俠帝執送休之命自為其所休之表廢文思
并與帝書陳謝十一年正月帝收休之子文寳兄子文
祖竝賜死率衆西討復加黄鉞領荆州刺史以中軍將
軍道憐監留府事休之上表自陳并罪狀帝休之府錄
事參軍韓延之有幹用才帝未至江陵密書招之延之
報書曰承親率戎馬遠履西偏闔境士庶莫不惶駭辱
疏知以譙王前事良增歎息司馬平西體國忠貞款懐
待物以公有匡復之勲家國蒙賴推徳委誠毎事詢仰
譙王往以微事見劾猶自表遜位况以大過而當黙邪
來示云處懐期物自有由來今伐人之君啗人以利真
可謂處懐期物者矣劉藩死於閶闔之門諸葛斃於左
右之手甘言詫方伯襲之以輕兵遂使席上靡款懐之
士閫外無自信諸侯以為得算良所恥也吾雖鄙劣嘗
聞道於君子以平西之至徳寧可無授命之臣乎假天
長喪亂九流渾濁當與臧洪游於地下不復多云帝視
書歎息以示將佐曰事人當如此三月軍次江陵初雍
州刺史魯宗之負力好亂且慮不為帝容常為讖曰魚
登日輔帝室與休之相結至是率其子竟陵太守軌會
于江陵帝濟江休之衆潰與軌等奔襄陽江陵平加領
南蠻校尉將拜南蠻遇四廢日佐史鄭鮮之等白遷日
不許下書開寛大之恩四月進軍襄陽休之等奔姚興
晉帝復申前令授太傅揚州牧劎履上殿入朝不趨讚
拜不名加前部羽葆鼓吹置左右長史司馬從事中郎
四人封第三子義隆為北彭城縣公八月甲子帝至自
江陵奉還黄鉞固辭太傅州牧前部羽葆鼓吹其餘受
命十二年正月晉帝詔帝依舊辟士加領平北將軍兖
州刺史增督南秦凡二十二州帝以平北文武寡少不
宜别置於是罷平北府以併太府三月加帝中外大都
督初帝平齊仍有定關洛意遇盧循侵逼故寢及荆雍
平乃謀外略會姚興死子泓新立兄弟相殺關中擾亂
四月乙丑帝表伐關洛乃戒嚴北討加領征西將軍司
豫二州刺史以世子為徐兖二州刺史帝以義聲懐遠
奉琅邪王北伐五月廬江霍山崩獲六鍾獻之天子癸
巳加領北雍州刺史前後部羽葆鼓吹增班劎為四十
人八月乙巳率大衆進發以世子為中軍將軍監太尉
留府事尚書右僕射劉穆之為左僕射領監軍中軍二
府軍司入居東府總攝内外九月帝至彭城加領北徐
州刺史十月衆軍至洛圍金墉降之修復晉五陵置守
衛十二月壬申晉帝加帝位相國總百揆揚州牧封十
郡為宋公備九錫之禮加璽紱遠游冠綠綟綬位在諸
侯王上䇿曰朕以寡昧仰纘洪基夷羿乗釁蕩覆王室
越在南鄙遷于九江宗祀絶饗人神無位提挈羣凶寄
命江浦則我祖宗之烈奄墜于地七百之祚翦焉既傾
若涉巨海罔知攸濟天未絶晉誕育英輔振厥弛維再
造區㝢興亡繼絶俾昏作眀元勲至徳朕實攸賴今將
授公典䇿其敬聽朕命乃者桓𤣥肆僭滔天泯夏拔本
塞源顛蹶六位庶僚俛眉四方莫恤公精貫朝日氣陵
虹蜺奮其靈武大殲羣慝剋復皇邑奉歆神祗此公之
大節始於勤王者也授律羣后順流長鶩薄伐峥嶸獻
㨗南郢大憝折首羣逆畢夷三光旋采舊物反正此又
公之功也出藩入輔𢎞兹保弼阜財利用繁殖黎元編
戸歲滋疆宇日啓導徳眀刑四境有截此又公之功也
鮮卑負衆僭盗三齊介恃遐阻仍為邊害公蒐乘秣馬
敻入遠疆衝櫓四臨萬雉俱潰拓土三千申威龍漠此
又公之功也盧循祅凶伺隙五嶺侵覆江豫矢及王城
國議遷都之規家獻徙卜之計公乗轅南濟義形于色
運奇攄略英謨不世狡宼窮衂喪旗宵遁俾我畿甸拯
於將墜此又公之功也追奔逐北揚於江濆偏旅浮海
指日遄至番禺之功俘級萬數左里之㨗鳥散魚潰元
凶遠竄傳首萬里此又公之功也劉毅叛渙負釁西夏
陵上罔主志肆姦暴公禦軌以刑消之不日罪人斯得
荆衡寧晏此又公之功也譙縱怙亂宼竊一隅王化阻
閔三巴淪溺公指命偏帥授以良圖陵波慿湍致屆井
絡僭豎伏鑕梁岷草偃此又公之功也馬休魯宗阻兵
内侮驅率二方連旗稱亂公投袂星言研其上略江津
之師勢踰風電回斾沔川實繁震懾二叛奔迸荆雍來
蘇此又公之功也永嘉不競四夷擅華五都傾蕩山陵
幽辱祖宗懐沒世之憤遺甿有匪風之思公遠齊阿衡
納隍之仁近同小白滅亡之恥鞠旅陳師赫然大號分
命羣帥北徇司兖許鄭風靡鞏洛載清百年榛穢一朝
掃滌此又公之功也公有康宇内之勲重之以眀徳爰
初發跡則奇謨冠古電擊彊祅則鋒無前對聿寧東畿
大造黔首若乃草昧經綸化融於歲計扶危靜亂道固
於包桑蠲削煩苛較若畫一淳風美化盈塞區㝢是以
絶域獻琛遐夷納賮王略所亘九服率從雖文命之東
漸西被咎繇之邁于種徳何以尚兹朕聞先王之宰世
也庸勲尊賢建侯胙土襃以寵章崇其徽物所以協輔
皇室永隆藩屏故曲阜光啓遂荒徐宅營丘表海四履
有聞其在襄王亦賴匡霸又命晉文備物光賜惟公道
冠前烈勲高振古而殊典未飾朕甚懵焉今進授相國
以徐州之彭城沛蘭陵下邳淮陽山陽廣陵兖州之高
平魯泰山十郡封公為宋公錫兹𤣥土苴以白茅爰定
爾居用建冢社昔晉鄭啓藩入作卿士周召保傅出總
二南内外之任公實兼之今命使特節兼太尉尚書左
僕射晉寧縣五等男湛授相國印綬宋公璽紱使持節
兼司空散騎常侍尚書陽遂鄉侯泰授宋公茅土金虎
符第一至第五左竹使符第一至第十左相國位無不
總禮絶朝班居常之名宜與事革其以相國總百揆去
錄尚書之號上送所假節侍中貂蟬中外都督太傅太
尉印綬豫章公印䇿進揚州刺史為牧領征西將軍司
豫北徐雍四州刺史如故公紀綱禮度萬國是式乗介
蹈方罔有遷志是用錫公大路戎路各一𤣥牡二駟公
抑末敦本務農重積采蘩寔殷稼穡惟阜是用錫公衮
冕之服赤舄副焉公閑邪納正移風改俗陶鈞品物如
樂之和是用錫公軒縣之樂六佾之儛公宣美王化導
揚休風華夷企踵遠人胥萃是用錫公朱戸以居公官
方任能網羅幽滯九臯辭野髦士盈朝是用錫公納陛
以登公當軸處中率下以義式遏宼讎滌除苛慝是用
錫公虎賁之士三百人公眀罰恤刑庶獄詳允放命干
紀罔有攸縱是用錫公鈇鉞各一公龍驤鳯矯咫尺八
紘括囊四海折衝無外是用錫公彤弓一彤矢百玈弓
十玈矢千公温恭孝思致䖍禋祀忠肅之志儀刑四方
是用錫公秬鬯一卣圭瓚副焉宋國置丞相以下一遵
舊儀欽哉其祗服往命茂對天休簡恤庶邦敬敷顯徳
以終我高祖之嘉命置宋國侍中黄門侍郎尚書左丞
相大使奉迎抱䍐虜乞伏熾盤遣使謁帝求効力討姚
泓拜為平西將軍河南公十三年正月帝以舟師進討
留彭城公義隆鎮彭城軍次陳留城經張良廟下令以
時修飾棟宇致薦焉晉帝追贈帝祖為太常父為特進
左光祿大夫讓不受二月冠軍將軍檀道濟等軍次潼
關三月庚辰帝率大軍入河五月帝至洛陽謁晉五陵
七月至陜龍驤將軍王鎮惡舟師自河浮渭八月扶風
太守沈田子大破姚泓軍於藍田王鎮惡剋長安禽姚
泓始義熙九年歲鎮熒惑太白聚東井至是而關中平
九月帝至長安長安豐稔帑藏盈積帝先收其彝器渾
儀土圭記里鼓指南車及秦始皇玉璽送之都其餘珍
寳珠玉悉以班賜將帥遷姚宗于江南送泓斬于建康
市謁漢長陵大會文武於未央殿十月晉帝詔進宋公
爵爲王加十郡益宋國竝前為二十郡其相國揚州牧
領征西將軍司豫北徐雍四州刺史如故帝欲息駕長
安經略趙魏十一月前將軍劉穆之卒乃歸十二月庚
子發自長安以桂陽公義真為雍州刺史鎮長安留腹
心將佐以輔之十四年正月壬戍帝至彭城解嚴息甲
以輔國將軍劉遵考為并州刺史領河東太守鎮蒲坂
帝解司州領徐冀二州刺史固讓進爵時漢中成固縣
漢水崖際有異聲如雷俄頃岸崩有銅鍾十二出自潛
壤鞏縣人宗曜於其田所獲嘉禾九穗同莖帝以獻晉
帝以歸于我帝沖讓乃止六月丁亥受相國宋公九錫
之命下令赦國内殊死以下詔崇豫章太夫人為宋公
太妃世子為中軍將軍副貳相國府百官悉依天朝之
制又詔宋國所封十郡之外悉得除用先是安西中兵
參軍沈田子殺安西司馬王鎮惡諸將殺安西長史王
脩關中亂十月帝遣右將軍朱齡石代安西將軍桂陽
公義真為雍州刺史義真還為赫連勃勃所追大敗僅
以身免諸將帥及齡石竝沒十二月晉安帝崩大司馬
琅邪王即帝位元熙元年正月晉帝詔徵帝入輔又申
前令公進爵為王以徐州之海陵北東海北譙北梁豫
州之新蔡兖州之北陳留司州之陳郡汝南潁川滎陽
十郡増宋國七月乃受命赦國内五歲刑以下遷都壽
陽九月解揚州十二月晉帝命帝冕十有二旒建天子
旌旗出警入蹕乗金根車駕六馬備五時副車置旄頭
雲罕樂儛八佾設鍾簴宮縣進王太妃為太后王妃為
王后世子為太子王子王孫爵命之號一如舊儀二年
正月帝表讓殊禮竟陵郡江濱自開出古銅禮器十餘
枚帝獻之晉帝讓不受於是歸諸瑞物藏於相府四月
詔遣敦勸兼徵帝入輔六月壬戍帝至都甲寅晉帝禪
位于宋有司草詔既成請書之天子即便操筆謂左右
曰桓𤣥之時天命已改重為劉公所延將二十載今日
之事本所甘心甲子遣使奉策曰咨爾宋王夫𤣥古權
輿悠哉邈矣其詳靡得而聞爰自書契降逮三五莫不
以上聖君四海止戈定大業然則帝王者宰物之通器
君道者天下之至公也昔在上葉深鑒兹道是以天祿
既終唐虞弗得傳其嗣符命來格舜禹不獲全其謙所
以經緯三才澄序彞化作範振古垂風萬葉莫尚於兹
自是厥後歴代彌劭漢既嗣徳於放勛魏亦方軌於重
華諒以協謀乎人鬼而以百姓為心者也昔我祖宗欽
眀辰居其極而眀晦代序盈虧有期翦商兆禍非惟一
世曾是弗剋矧伊在今天之所廢有自來矣惟王體上
聖之姿包二儀之徳眀齊日月道合四時乃者社稷傾
覆王拯而存之中原蕪梗又濟而復之自負固不賓千
紀放命肆逆滔天竊據萬里靡不潤之以風雨震之以
雷霆九伐之道既敷八法之化自理豈伊博施於人濟
斯黔庶固已義洽四海道盛八荒者矣至於上天垂象
四靈効徵圖讖之文既眀人神之望已改百工歌於朝
庶人頌乎野億兆抃踴傾佇惟新自非百姓樂推天命
攸集豈伊在予所得獨專是用仰祗皇靈俯順羣議敬
禪神器授帝位于爾躬大祚其窮天祿永終於戲王其
允執其中敬遵典訓副率土之嘉願恢洪業於無窮時
膺休祐以答三靈之眷望又遣使持節兼太保散騎常
侍光祿大夫謝澹兼太尉尚書劉宣範奉璽書歸皇帝
璽綬受終之禮一如唐虞漢魏故事帝奉表陳讓晉帝
已遜于琅邪王第表不獲通於是陳留王䖍嗣等二百
七十人及宋臺羣臣竝上表勸進猶不許太史令駱達
陳天文符應曰案晉義熙元年至元熙元年太白晝見
經天凡七占曰太白經天人更主異姓興義熙七年五
虹見于東方占曰五虹見天子黜聖人出九年鎮星歲
星太白熒惑聚于東井十三年鎮星入太微占曰鎮星
守太微有立王有徙王元熙元年冬黑龍四登于天易
傳曰冬龍見天子亡社稷大人受命冀州道人釋法稱
告其弟子曰嵩神言江東有劉將軍漢家苗裔當授天
命吾以璧三十二鎮金一餅與之劉氏卜世之數也漢
建武至建安末一百九十六年而禪魏魏自黄初至咸
熙末四十六年而禪晉晉自太始至今百五十六年三
代揖讓咸窮於六又漢光武社于南陽漢末而其樹死
劉備有蜀廼應之而興及晉季年舊根始萌至是而盛
矣若此者有數十條羣臣又固請乃從之
永初元年夏六月丁卯皇帝即位於南郊設壇柴燎告
天曰皇帝臣裕敢用𤣥牡昭告于皇皇后帝晉以卜世
告終歴數有歸欽若景運以命于裕夫樹君宰世天下
為公徳充帝王樂推攸集越俶唐虞降暨漢魏靡不以
為上哲格文祖元勲陟帝位故能大拯黔首垂訓無窮
晉自東遷四維不振宰輔焉依為日已久難棘隆安禍
成元興遂至帝主遷播宗祀堙滅裕雖地非齊晉衆無
一旅仰憤時難俯悼横流投袂一起則皇祀剋復及危
而能持顛而能扶姦宄具殲僭偽亦滅誠興廢有期否
終有數至於大造晉室撥亂濟時因藉時來寔尸其重
加以殊俗慕義重譯來庭正朔所暨咸服聲敎至乃三
靈垂象山川告祥人神協祉歲月滋著是以羣公卿士
億兆夷人僉曰皇靈降鑒於上晉朝款誠於下天命不
可以久淹宸極不可以暫曠遂逼羣議恭兹大禮猥以
寡徳託于兆人之上雖仰畏天威略是小節顧探永懐
祗懼若霣敬簡元日升壇受禪告類上帝用酬萬國之
情克隆天保永祚于有宋惟眀靈是饗禮畢備法駕幸
建康宮臨太極前殿大赦改元賜人爵二級鰥寡孤獨
不能自存者人榖五斛逋租宿責勿收其犯鄉論清議
贓汚淫盗一皆蕩滌長徒之身特皆原遣亡官失爵禁
錮奪勞一依舊凖封晉帝為零陵王全食一郡載天子
旌旗乗五時副車行晉正朔郊祀天地禮樂制度皆用
晉典上書不為表荅表不稱詔宮于故秣陵追尊皇考
為孝穆皇帝妣為穆皇后尊王太后為皇太后詔曰夫
微禹之感歎深後昆愛人懐樹猶或勿翦雖在異代義
無廢絶降殺之儀一依前典可降始興公為縣公廬陵
公為柴桑縣公始安公為荔浦縣侯長沙公為醴陵縣
侯康樂公即降為縣侯奉王導謝安溫嶠陶侃謝𤣥之
祀其宣力義熙者一仍本秩庚年以司空道憐為太尉
封長沙王立南郡公義慶為臨川王又詔論戰亡追贈
及酬賞除復之科乙亥封皇子桂陽公義真為廬陵王
彭城公義隆為宜都王義康為彭城王丁丑使使巡行
四方旌賢舉善問人疾苦獄訟虧濫政刑乖愆傷化擾
俗未尤人聽者皆具以聞戊寅詔增百官奉己卯改晉
泰始歴為永初歴社以子臘以辰秋七月丁亥原放劫
賊餘口沒在臺府者諸流徙之家竝聽還本又以市税
繁苦優量減降從征關洛殞身不反者贍賜其家己丑
陳留王曹䖍嗣薨辛卯復置五校三將官增殿中將軍
員二十人餘在員外戊戍征西大將軍開府儀同三司
楊盛進號車騎大將軍甲辰鎮西將軍李歆進號征西
大將軍平西將軍乞伏熾盤進號安西大將軍征東將
軍高句麗王高璉進號征東大將軍鎮東將軍百濟王
扶餘映進號鎮東大將軍置東宮冗從僕射旅賁中郎
將官戊申遷神主於太廟車駕親奉壬子詔改權制率
從寛簡八月辛酉詔舊郡縣以北為名者悉除之寓立
於南者聽以南為號戊辰詔曰彭城桑梓敦本斯隆宜
同豐沛其沛郡下邳各復租布三十年辛未追諡妃臧
氏為敬皇后陵曰永寧癸酉立王太子義符為皇太子
乙亥赦見罪人閏月壬午置晉帝諸陵守衛其名賢先
哲詳加灑掃丁酉林邑國遣使朝貢九月壬子置東宮
殿中將軍十人員外二十人壬申置都官尚書是歲魏
眀元皇帝太常五年西涼亡
二年春正月辛酉祀南郊大赦丙寅斷金銀塗以揚州
刺史廬陵王義真為司徒以尚書僕射徐羡之為尚書
令揚州刺史己卯禁喪事用銅釘罷會稽郡府二月己
丑䇿試州郡秀孝于延賢堂倭國遣使朝貢三月乙丑
初限荆州府置將不得過二千人吏不得過一萬人州
置將不得過五百人吏不得過五千人兵士不在此限
夏四月己卯初禁淫祀除諸房廟其先賢以勲徳立祠
者不在此例戊辰聽訟於華林園五月己酉置東宮屯
騎歩兵翊軍二校尉官秋七月己巳地震九月己丑零
陵王殂宋志也車駕率百僚臨于朝堂三日如魏眀帝
服山陽公故事使兼太尉持節護喪事葬以晉禮冬十
月己亥以涼州胡帥大且渠蒙遜為鎮軍大將軍開府
儀同三司涼州刺史十一月辛亥葬晉恭皇帝于沖平
陵車駕率百官瞻送
三年春正月甲辰朔詔刑罪無輕重悉原之癸丑以尚
書令揚州刺吏徐羡之為司空錄尚書事刺史如故進
江州刺史王𢎞衛將軍開府儀同三司以太子詹事傅
亮為尚書僕射二月丙戍有星孛于虚危三月上不豫
太尉長沙王道憐司空徐羡之尚書僕射傅亮領軍將
軍謝晦護軍將軍檀道濟竝入侍醫藥羣臣請祈禱神
祗上不許惟使侍中謝方眀以疾告廟而已丁未以廬
陵王義真為侍中車騎將軍開府儀同三司南豫州刺
史己未上疾瘳大赦夏四月乙亥封仇池公楊盛為武
都郡王五月上疾甚召太子戒之曰檀道濟雖有幹略
而無遠志非如兄韶有難御之氣徐羡之傅亮當無異
圖謝晦常從征伐頗識機變若有異必此人也小却可
以會稽江州處之又為手詔朝廷不須復有别府宰相
帶揚州可置甲士千人若大臣中任要宜有爪牙以備
不祥人者可以臺見留隊給之有征討悉配以臺見軍
隊行還復舊後世若有幼主朝事一委任宰相母后不
煩臨朝仗既不許入臺殿門要重人可詳給班劎癸亥
上崩于西殿時年六十七月己酉葬丹陽建康縣蔣山
初寧陵羣臣上諡曰武皇帝廟號高祖上清簡寡欲嚴
整有法度未嘗視珠玉輿馬之飾後庭無紈綺絲竹之
音初朝廷未備音樂長史殷仲文以為言帝曰日不暇
給且所不解仲文曰屢聽自然解之帝曰政以解則好
之故不習耳寧州嘗獻虎魄枕光色甚麗價盈百金時
將北伐以虎魄療金創上大悦命碎分賜諸將平關中
得姚興從女有盛寵以之廢事謝晦諌即時遣出財帛
皆在外府内無私藏宋臺建有司奏東西堂施局脚牀
金塗釘上不許使用直脚牀釘用鐵廣州嘗獻入筒細
布一端八丈帝惡其精麗勞人即付有司彈太守以布
還之并制嶺南禁作此布帝素有熱病并患金創末年
尤劇坐臥常須冷物後有人獻石牀寢之極以為佳乃
歎曰木牀且費而况石邪即令毁之制諸主出適遣送
不過二十萬無錦繡金玉内外奉禁莫不節儉性尤簡
易嘗著連齒木屐好出神武門内逍遙左右從者不過
十餘人時徐羡之往西州嘗思羡之便歩出西掖門羽
儀絡驛追隨已出西眀門矣諸子旦問起居入閤脱公
服止著裙帽如家人之禮焉微時躬耕於丹徒及受命
耨耜之具頗有存者皆命藏之以留於後及文帝幸舊
宮見而問焉左右以實對文帝色慙有近侍進曰大舜
躬耕歴山伯禹親事土木陛下不覩列聖之遺物何以
知稼穡之艱難何以知先帝之至徳乎及孝武大眀中
壊上所居陰室於其處起玉燭殿與羣臣觀之牀頭有
土障壁上挂葛燈籠麻繩拂侍中袁顗盛稱上儉素之
徳孝武不荅獨曰田舍公得此以為過矣故能光有天
下克成大業盛矣哉
少帝諱義符小字車兵武帝長子也母曰張夫人晉義
熙二年生帝於京口時武帝年踰不惑尚未有男及帝
生甚悦年十歲拜豫章公世子帝膂力絶人善騎射解
音律宋臺建拜宋世子元熙元年進為宋太子武帝受
禪立為皇太子永初三年五月癸亥武帝崩是日太子
即皇帝位大赦制服三年尊皇太后曰太皇太后六月
壬申以尚書僕射傅亮為中書監尚書令司空徐羡之
領軍將軍謝晦及亮輔政戊子太尉長沙王道憐薨秋
九月丁未有司奏武皇帝配南郊武敬皇后配北郊冬
十一月戊午有星孛于營室十二月庚戌魏軍剋滑臺
景平元年春正月己亥朔大赦改元文武賜位二等辛
丑祀南郊魏軍攻金墉城癸卯河南郡失守乙卯有星
孛于東壁二月丁丑太皇太后崩鎮軍大將軍大且渠
蒙遜河南鮮卑吐谷渾阿豺竝遣使朝貢庚辰進蒙遜
驃騎大將軍封河西王以阿豺為安西將軍沙州刺史
封澆河公二月壬寅孝懿皇后祔葬于興寧陵是月高
麗國遣使朝貢夏閏四月己未魏軍剋虎牢秋七月癸
酉尊所生張夫人為皇太后丁丑赦五歲刑以下冬十
月己未有星孛于氐是歲魏眀元皇帝崩
二年春二月己卯朔日有蝕之廢南豫州刺史廬陵王
義真為庶人徙新安郡乙巳大風天有雲五色占者以
為有兵執政使使者誅皇弟義真于新安高麗國遣使
朝貢時帝居處所為多乖失夏五月己酉皇太后令暴
帝過惡廢為營陽王一依漢昌邑晉海西故事奉迎鎮
西將軍宜都王義隆入纂皇統始徐羡之傅亮將廢帝
諷王𢎞檀道濟求赴國計𢎞等來朝使中書舍人邢安
泰潘盛為内應是旦道濟謝晦領兵居前羡之等隨後
因東掖門開入自雲龍門盛等先戒宿衛莫有禦者時
帝於華林園為列肆親自酤賣又開瀆聚土以象破岡
埭與左右引船唱呼以為歡樂夕游天泉池即龍舟而
寢其朝未興兵士進殺二侍者於帝側傷帝指扶出東
閤就收璽綬羣臣拜辭送于東宮遂幽于吳郡是日赦
死罪以下太后令奉還璽紱檀道濟入守朝堂六月癸
丑徐羡之等使中書舍人邢安泰弑帝於金昌亭帝有
勇力不即受制突走出昌門追以門關踣之致殞時年
十九
論曰晉自社稷南遷王綱弛紊朝權國命遞歸台輔君
道雖存主威久謝桓溫雄才蓋世勲高一時移鼎之業
已成天人之望將改自斯以後帝道彌昏道子開其禍
端元顯成其釁末桓𤣥乗時藉運加以先資革命受終
人無異望宋武地非齊晉衆無一旅曾不浹旬夷凶翦
暴誅内清外功格上下若夫樂推所歸謳歌所集校之
魏晉可謂收其實矣然武皇將涉知命弱嗣方育顧有
慈顔前無嚴訓少帝體易染之質禀可下之姿外物莫
犯其心所欲必從其志嶮縱非學而能危亡不期而集
其至顛沛非不幸也悲哉
　
　
　
　南史卷一
　南史卷一考證
宋高祖紀裕字徳輿○輿監本訛興今從宋書
昨見劉裕風骨不恒蓋人傑也○恒監本訛其今従南
　本改正
盼山川以増佇○盼監本訛盻今改正
桓𤣥頗欲釐改竟不能行○行監本訛仃今改正
毅至西稱疾篤表求從弟兖州刺史藩以為副貳○監
　本脱稱字今從各本增入
封帝次子義真為桂陽縣公○陽監本訛楊今改從宋
　書
辛卯復置五校三將官増殿中將軍員二十人○増監
　本訛贈今改正
是歲魏眀元皇帝太常五年○太魏書作泰
二年春正月○二監本訛五今改正
少帝紀突走出昌門追以門關踣之○關監本訛開今
　改從宋書
　
　
　
　
　
　
　
　
　
　
　
　
　
　
　
　南史卷一考證
欽定四庫金書
　南史卷二
　　唐　　　李　　　延　　　壽　　　撰
　宋本紀中第二
太祖文皇帝諱義隆小字車兒武帝第三子也晉義熙
三年生於京口十一年封彭城縣公永初元年封宜都
郡王位鎮西將軍荆州刺史加都督時年十四長七尺
五寸博涉經史善𨽻書是歲來朝會武帝當聽訟仍遣
上訊建康獄囚辯斷稱㫖武帝甚悦景平初有黑龍見
西方五色雲隨之二年江陵城上有紫雲望氣者皆以
為帝王之符當在西方其年少帝廢百官議所立徐羡
之傅亮等以禎符所集備法駕奉迎入奉皇統行臺至
江陵尚書令傅亮奉表進璽紱州府佐史並稱臣請題
榜諸門一依宮省上皆不許敎州府國紀綱宥所統内
見刑是時司空徐羡之等新有弑害及鑾駕西迎人懐
疑懼惟長史王曇首司馬王華南蠻校尉到彦之共期
朝臣未有異志帝曰諸公受遺不容背貳且勞臣舊將
内外充滿今兵力又足以制物夫何所疑甲戌乃發江
陵命王華知州府留鎮陜西令到彦之監襄陽車駕在
道有黑龍躍負上所乗舟左右莫不失色上謂王曇首
曰此乃夏禹所以受天命我何徳以堪之及至都羣臣
迎拜於新亭先謁初寧陵還次中堂百官奉璽紱沖讓
未受勸請數四乃從之
元嘉元年秋八月丁酉皇帝即位于中堂備法駕入宮
御太極前殿大赦改元文武賜位二等戊戍拜太廟詔
追復廬陵王先封奉迎靈柩辛丑謁臨川烈武王陵癸
卯進司空徐羡之位司徒江州刺史王𢎞位司空尚書
令傅亮左光祿大夫開府儀同三司甲辰追尊所生胡
媫妤為章皇太后封皇弟義恭為江夏王義宣為竟陵
王義季為衡陽王己酉減荆湘二州今年税布之半九
月丙子立妃袁氏為皇后是歲魏太武皇帝始光元年
二年春正月丙寅司徒徐羡之尚書令傅亮奉表歸政
上始親覽萬機辛未祀南郊大赦秋八月乙酉驃騎將
軍南徐州刺史彭城王義康以本號開府儀同三司改
授司空王𢎞車騎大將軍開府儀同三司冬十一月庚
午以武都王世子楊𤣥為北秦州刺史襲封武都王是
歲赫連屈丐死
三年春正月丙寅司徒徐羡之尚書令傅亮有罪伏誅
遣中領軍到彦之征北將軍檀道濟討荆州刺史謝晦
上親率六師西征大赦丁卯以江州刺史王𢎞為司徒
錄尚書事二月戊午以金紫光祿大夫王敬𢎞為尚書
左僕射豫章太守鄭鮮之為右僕射戊辰到彦之檀道
濟大破謝晦於隠磯丙子車駕自蕪湖反斾己卯禽晦
於延頭送都伏誅夏五月乙未以征北將軍南兖州刺
史檀道濟為征南大將軍開府儀同三司江州刺史乙
巳驃騎大將軍涼州牧大且渠蒙遜改為車騎大將軍
詔大使巡行四方觀省風俗丙午臨延賢堂聽訟自是
每歲三訊秋旱且蝗冬十二月前吳郡太守徐佩之謀
反伏誅
四年春正月乙亥朔曲赦建鄴百里内辛巳祀南郊二
月乙卯行幸丹徒謁京陵三月丙子宴丹徒宮帝鄉父
老咸與焉蠲丹徒今年租布原五歲刑以下丁亥車駕
還宮戊子尚書右僕射鄭鮮之卒壬寅採富陽令諸葛
闡議禁斷夏至日五絲命縷之屬夏五月都下疾疫遣
使存問給醫藥死無家屬者賜以棺器六月癸卯朔日
有蝕之
五年春正月乙亥詔以陰陽愆序求讜言甲申臨𤣥武
館閲武戊子都下大火遣使巡慰振恤夏六月庚戌司
徒王𢎞降為衛將軍開府儀同三司都下大水乙卯遣
使檢行振贍十二月天竺國遣使朝貢是歲魏神䴥元
年太武皇帝伐赫連昌滅之乞伏熾盤死
六年春正月辛丑祀南郊癸丑以荆州刺史彭城王義
康為司徒錄尚書事三月丁巳立皇子劭為皇太子戊
午大赦賜文武位一等夏四月癸亥以尚書左僕射王
敬𢎞為尚書令丹陽尹臨川王義慶為尚書左僕射吏
部尚書江夷為右僕射五月壬辰朔日有蝕之秋七月
百濟國遣使朝貢冬十一月己丑朔日有蝕之星晝見
十二月西河河南國並遣使朝貢
七年春二月壬戍雪且雷三月戊子遣左將軍到彦之
侵魏夏六月己卯封氐楊難當為武都王冬十月戊午
立錢署鑄四銖錢戊寅魏剋金墉城十一月癸未又剋
武牢壬辰遣征南大將軍檀道濟拒魏右將軍到彦之
自滑臺奔退十二月都下火延燒于太社北墻是歲馮
跋死倭百濟呵羅單林邑呵羅他師子等國並遣使朝
貢吳興晉陵義興大水遣使巡行振恤
八年春二月辛酉魏剋滑臺癸酉檀道濟引軍還自是
河南復亡三月大雩夏六月己丑大赦旱故又大雩閏
六月乙巳遣使省行獄訟簡息徭役
九年春二月辛卯詔曰故太傅長沙景王故大司馬臨
川烈武王故司徒南康文宣公穆之衛將軍華容公𢎞
征南大將軍永脩公道濟故左將軍龍陽侯鎮惡或履
道廣深執徳沖邈或雅量高劭風鑒眀遠或識凖𢎞正
才略開邁咸文徳以𢎞帝載武功以隆景業而太常未
銘從祀闕享寤寐屬慮永言興懐便宜配祭廟庭勒功
天府三月庚戍進衛將軍王𢎞為太保丁巳加江州刺
史檀道濟為司空夏五月壬申新除太保王𢎞薨六月
癸未置積射彊弩將軍官乙未以征西將軍沙州刺史
吐谷渾慕璝為征西大將軍西秦河二州刺史隴西王
壬寅以撫軍將軍江夏王義恭為征北將軍開府儀同
三司南兖州刺史秋七月庚午以領軍將軍殷景仁為
尚書僕射冬十二月庚寅立皇子紹為廬陵王奉孝獻
王祀江夏王義恭子朗為南豐王奉營陽王祀是歲魏
延和元年
十年春正月甲寅改封竟陵王義宣為南譙王己未大
赦夏林邑闍婆娑州訶羅單國並遣使朝貢秋七月戊
戌曲赦益梁秦三州冬十一月氐楊難當據有梁州是
月且渠蒙遜死
十一年夏四月梁秦二州刺史蕭思話破氐梁州平五
月丁卯曲赦梁南秦二州劒閤以北戊寅以大且渠茂
䖍為征西大將軍梁州刺史封西河王是歲林邑扶南
訶羅單國並遣使朝貢
十二年春正月辛酉大赦辛未祀南郊癸酉封馮𢎞為
燕王夏四月丙辰詔内外舉士都下地震六月禁酒師
子國遣使朝貢丹陽淮南吳吳興義興大水都下乗船
己酉以徐豫南兖三州㑹稽宣城二郡米榖百萬斛賜
五郡遭水人秋七月辛酉闍婆娑達扶南國並遣使朝
貢八月乙亥原除遭水郡諸逋負九月蜀賊張尋為寇
是歲魏太延元年
十三年春正月癸丑朔上有疾不朝會三月己未誅司
空江州刺史檀道濟庚申大赦夏六月高麗武都等國
並遣使朝貢秋七月己未零陵王太妃殂追崇為晉皇
后葬以晉禮九月癸丑立皇子濬為始興王駿為武陵
王是歲馮𢎞奔高麗
十四年春正月辛卯祀南郊大赦戊戌鳯凰二見于都
下衆鳥隨之改其地曰鳯凰里夏四月蜀賊張尋趙廣
降遷之建鄴冬十二月辛酉初停賀雪河南西河訶羅
單國並遣使朝貢
十五年春正月以平東將軍吐谷渾慕延為鎮西將軍
秦河二州刺史封隴西王秋七月辛未地震新作東宮
是歲武都河南高麗倭扶南林邑等國並遣使朝貢立
儒學館于北郊命雷次宗居之
十六年春正月戊寅閲武于北郊庚寅進彭城王義康
為大將軍領司徒以開府儀同三司江夏王義恭為司
空夏六月己酉改封隴西王吐谷渾慕延為河南王秋
八月庚子立皇子鑠為南平王九月魏滅且渠茂䖍冬
十二月乙亥皇太子冠大赦是歲武都河南林邑高麗
等國並遣使朝貢上好儒雅又命丹陽尹何尚之立𤣥
素學著作佐郎何承天立史學司徒參軍謝元立文學
各聚門徒多就業者江左風俗於斯為美後言政化稱
元嘉焉
十七年夏四月戊午朔日有蝕之秋七月壬子皇后袁
氏崩八月徐兖青冀四州大水遣使振恤九月壬子葬
袁皇后于長寧陵冬十月戊午前丹陽尹劉湛有罪伏
誅大赦文武賜爵一級以大將軍領司徒錄尚書事彭
城王義康為江州刺史大將軍如故甲戌以司空江夏
王義恭為司徒錄尚書事十一月尚書僕射揚州刺史
殷景仁卒十二月癸亥以光祿大夫王球為尚書僕射
戊辰武都河南百濟等國並遣使朝貢是歲魏太平真
君元年
十八年春三月庚子雨雹戊申置尚書刪定郎官夏五
月壬午衛將軍南兖州刺史臨川王義慶征北將軍南
徐州刺史南譙王義宣並開府儀同三司甲申河水汎
溢害居人六月戊辰遣使巡行賑贍冬十一月戊子尚
書僕射王球卒己亥以丹陽尹孟顗為尚書僕射氐楊
難當宼漢川十二月晉寧太守爨松子舉兵反寧州刺
史徐循討平之是歲河南肅特高麗蘇摩黎林邑等國
並遣使來朝貢
十九年夏四月甲戌上以久疾愈始奉初祠大赦五月
庚寅梁秦二州刺史劉真道龍驤將軍裴方眀破楊難
當仇池平閏月都下水遣使巡行賑恤六月以大且渠
無諱為征西大將軍涼州刺史封西河王秋七月甲戌
晦日有蝕之九月丙辰有客星在北斗因為彗入文昌
貫五車埽畢拂天節經天苑季冬乃滅冬十二月丙申
詔奉聖之𦙍速議承襲及令脩廟四時饗祀并命蠲近
墓五家供洒埽栽松柏六百株是歲蠕蠕河南扶南婆
皇國並遣使朝貢西涼武昭王孫李寶始歸于魏
二十年春正月辛亥祀南郊二月甲申閲武於白下魏
軍剋仇池夏四月甲午立皇子誕為廣陵王秋七月癸
丑以楊文徳為征西將軍北秦州刺史封武都王冬十
月雷十二月壬午置藉田是歲河西高麗百濟倭國並
遣使朝貢自去歲至是諸州郡水旱傷稼人大饑遣使
開倉賑恤
二十一年春正月己亥南徐南兖南豫州揚州之浙江
西並禁酒辛酉親耕藉田大赦二月己丑司徒錄尚書
事江夏王義恭進位太尉領司徒辛卯立皇子宏為建
平王秋八月戊辰以荆州刺史衡陽王義季為征北大
將軍開府儀同三司南兖州刺史九月甲辰以大且渠
安周為征西將軍涼州刺史封河西王冬十月己亥命
刺史郡守脩東耕丙子雷且電
二十二年春正月辛卯朔改用御史中丞何承天元嘉
新歴二月甲戌立皇子禕為東海王昶為義陽王秋七
月己未以尚書僕射孟顗為左僕射中護軍何尚之為
右僕射九月己未開酒禁癸酉宴于武帳堂上將行敕
諸子且勿食至㑹所賜饌日旰食不至有飢色上誡之
曰汝曹少長豐佚不見百姓艱難今使爾識有飢苦知
以節儉期物冬十二月乙未太子詹事范曄謀反及黨
與皆伏誅丁酉免大將軍彭城王義康為庶人絶屬籍
是冬浚淮起湖熟廢田千餘頃
二十三年夏四月丁未大赦六月癸未朔日有食之交
州刺史檀和之伐林邑國剋之是歲大有年築北堤立
𤣥武湖於樂游苑北興景陽山于華林園役重人怨
二十四年春正月甲戌大赦賜文武位一等夏四月河
濟俱清六月都下疫癘使巡省給醫藥以貨貴制大錢
一當兩秋八月乙未徐州刺史衡陽王義季薨冬十一
月甲寅立皇子渾為汝陽王是歲徐兖青冀四州大水
二十五年春閏二月己酉大蒐於宣武場三月庚辰校
獵夏四月乙巳新作閶闔廣莫二門改先廣莫門曰承
眀開陽門曰津陽五月乙卯罷當兩大錢六月庚戌零
陵王司馬元瑜薨丙寅加荆州刺史南譙王義宣位司
空八月甲子立皇子彧為淮陽王九月辛未以尚書右
僕射何尚之為左僕射冬靑州城南遠望見地中如水
有影謂之地鏡
二十六年春正月辛巳祀南郊二月己亥幸丹徒謁京
陵三月丁巳宴于丹徒宮大赦復丹徒縣僑舊今歲租
布之半行所經過蠲田租之半癸亥使祭晉故司空忠
肅公何無忌墓壬午至自丹徒丙戌婆皇國壬辰婆逹
國並遣使朝貢冬十月庚子改封廣陵王誕為隨郡王
癸卯彗星見于太微甲辰以揚州刺史始興王濬為征
北將軍開府儀同三司徐兖二州刺史
二十七年春正月辛卯百濟國遣使朝貢二月魏軍攻
縣瓠以軍興減百官奉祿三分之一三月乙丑淮南太
守諸葛闡求減奉祿同内百官於是諸州郡縣丞尉並
悉同減戊寅罷國子學秋七月庚午遣寧朔將軍王𤣥
謨拒魏太尉江夏王義恭出次彭城總統諸軍冬十一
月丁未大赦十二月庚午魏太武帝率大衆至𤓰歩聲
欲度江都下震懼咸荷擔而立壬午内外戒嚴緣江六
七百里舳艫相接始議北侵朝士多有不同至是帝登
烽火樓極望不悦謂江湛曰北伐之計同議者少今日
士庶勞怨不得無慙貽大夫之憂在予過矣甲申使饋
百牢于魏
二十八年春正月丁亥魏太武帝自𤓰步退歸俘廣陵
居人萬餘家以北徐豫靑冀二兖六州殺略不可勝算
所過州郡赤地無餘二月甲戌降太尉領司徒江夏王
義恭為驃騎將軍開府儀同三司壬午幸𤓰歩是日解
嚴三月乙酉車駕還宮丙申拜初寧陵大旱夏四月癸
酉婆逹國遣使朝貢乙卯彗星見于昴是月都下疾疫
使巡視給醫藥五月乙酉亡命司馬順則自號齊王據
梁鄒城丁巳婆皇國戊戌河南國並遣使朝貢戊申以
尚書左僕射何尚之為尚書令太子詹事徐湛之為左
僕射護軍將軍壬子彗星見太微中對帝坐秋七月甲
辰進安東將軍倭王綏濟為安東大將軍八月癸酉梁
鄒平斬司馬順則是秋猛獸入郭内為災冬十月癸亥
高麗國遣使朝貢十一月壬寅曲赦二兖徐豫靑冀六
州徙彭城流人於𤓰步淮西流人於姑熟合萬許家是
歲魏正平元年
二十九年春正月甲午詔經宼六州仍逢災澇可量加
赦贍二月乙卯雷且雪戊午立皇子休仁為建安王三
月壬午大風拔木都下火夏四月戊午訶羅單國遣使
朝貢秋七月壬辰改封汝陰王渾為武昌王淮陽王彧
為湘東王丁酉省大司農太子僕廷尉監官九月乙亥
以平西將軍吐谷渾拾寅為安西將軍秦河二州刺史
封河南王冬十一月壬寅揚州刺史廬陵王紹薨十二
月戊辰黄霧四塞辛未以南兖州刺史江夏王義恭為
大將軍南徐州刺史錄尚書如故是歲魏中常侍宗愛
搆逆太武皇帝崩乃奉南安王余為帝改元為承平後
又賊余於是殿中尚書長孫渴侯尚書陸麗奉皇孫是
為文成皇帝改元曰興安
三十年春正月乙亥朔會羣臣於太極前殿有靑黑氣
從東南來覆映宮上戊寅以司空荆州刺史南譙王義
宣為司徒中軍將軍揚州刺史壬午以南徐州刺史始
興王濬為衛將軍開府儀同三司荆州刺史戊子使江
州刺史武陵王駿統衆軍伐西陽蠻二月甲子元凶劭
搆逆帝崩于合殿時年四十七諡景皇帝廟號中宗三
月癸巳葬長寧陵孝武帝踐阼追改諡曰文帝廟號太
祖帝聰眀仁厚雅重文儒躬勤政事孜孜無怠加以在
位日久惟簡靖為心于時政平訟理朝野悦睦自江左
之政所未有也又性存儉約不好奢侈車府令嘗以輦
䇨故請改易之又輦席舊以烏皮緣故欲代以紫皮上
以竹䇨未至於壊紫色貴並不聽改其率素如此云
世祖孝武皇帝諱駿字休龍小字道人文帝第三子也
元嘉七年八月庚午夜生有光照室少機穎神眀爽發
讀書七行俱下才藻甚美雄決愛武長於騎射十二年
立為武陵王二十二年累遷雍州刺史自晉江左以來
襄陽未有皇子重鎮時文帝欲經略關河故有此授及
魏太武大舉至淮南時帝鎮彭城魏使尚書李孝伯至
帝遣長史張暢與語而帝改服觀之孝伯目帝不輟及
出謂人曰張侯側有人風骨視瞻非常士也二十八年
為都督江州刺史時緣江蠻為宼文帝遣太子步兵校
尉沈慶之等伐之使上總統衆軍三十年正月出次西
陽之五洲㑹元凶弑逆上率衆入討荆州刺史南譙王
義宣雍州刺史臧質並舉義兵三月乙未建牙于軍門
是時多不悉舊儀有一翁斑白自稱少從武帝征伐頗
悉其事因使指麾事畢忽失所在自冬至春常東北風
連陰不霽其日牙立之後風轉而西南景色開霽有紫
雲二蔭于牙上四月辛酉上次溧州丙寅次江寧丁卯
大將軍江夏王義恭來奔奉表上尊號戊辰上至新亭
己巳即皇帝位大赦改文帝號諡以大將軍江夏王義
恭為太尉南徐州刺史庚午以荆州刺史南譙王義宣
為中書監丞相揚州刺史並錄尚書六條事以安東將
軍隨王誕為衛將軍荆州刺史加雍州刺史臧質車騎
將軍並開府儀同三司以江州刺史撫軍將軍蕭思話
為尚書左僕射壬申以征虜將軍王僧達為右僕射改
新亭為中興亭夏五月乙亥輔國將軍朱脩之剋東府
丙申剋建鄴二凶及同逆並伏誅庚辰詔分遣大使巡
省方俗是日解嚴辛巳幸東府城甲申尊所生路淑媛
為皇太后乙酉立妃王氏為皇后壬辰以太尉江夏王
義恭為太傅領大司馬甲午謁初寧陵曲赦建鄴二百
里内并蠲今年租税戊戌以撫軍將軍南平王鑠為司
空建平王宏為尚書左僕射六月丙午車駕還宮初置
殿門及上閣門屯兵庚午以丹陽尹褚湛之為尚書右
僕射庚申詔有司論功班賞各有差辛酉安西將軍西
秦河二州刺史吐谷渾拾寅進號鎮西大將軍開府儀
同三司辛未改封南譙王義宣為南郡王隨王誕為竟
陵王閏月丙子遣兼散騎常侍樂詢等十五人巡行風
俗庚申加太傅江夏王義恭錄尚書事以荆州刺史竟
陵王誕為侍中驃騎大將軍開府儀同三司揚州刺史
甲申蠲尋陽西陽郡租布三年是月置衛尉官秋七月
辛丑朔日有蝕之辛酉詔崇儉約禁淫侈己巳司空南
平王鑠薨以侍中南郡王世子恢為尚書右僕射冬十
月癸未聽訟於閲武堂十一月丙辰停臺省衆官朔望
問記丙寅高麗國遣使朝貢十二月甲戌省都水使者
官置水衡令官癸未以將置東宮省太子率更令步兵
翊軍校尉旅賁中郎將冗從僕射左右積弩將軍官中
庶子中舍人庶子舍人洗馬各減舊員之半
孝建元年春正月己亥朔祀南郊大赦改元壬戌更鑄
四銖錢丙寅立皇子子業為皇太子賜天下為父後者
爵一級是月起正光殿二月庚子豫州刺史魯爽車騎
將軍江州刺史臧質丞相荆州刺史南郡王義宣兖州
刺史徐道寶舉兵反壬午曲赦豫州三月癸亥内外戒
嚴夏五月甲寅義宣等攻梁山左衛將軍王𤣥謨大破
之己未解嚴癸亥以吳興太守劉延孫為尚書右僕射
六月戊辰臧質走至武昌為人所斬傳首建鄴甲戌撫
軍將軍柳元景進號撫軍大將軍及鎮北大將軍沈慶
之並開府儀同三司癸未罷南蠻校尉官戊子省錄尚
書官庚寅義宣於江陵賜死秋七月丙申朔日有蝕之
既丙辰大赦賜文武爵一級冬十月戊寅詔開建仲尼
廟制同諸侯之禮詳擇爽塏厚給祭秩十一月癸卯復
置都水使者官始課南徐州僑人租是歲魏興光元年
二年春二月己丑婆皇國遣使朝貢丙寅以南兖州刺
史沈慶之為左光祿大夫開府儀同三司夏四月壬申
河南國遣使朝貢五月乙未熒惑入南斗戊戌以湘州
刺史劉遵考為尚書右僕射六月甲子以國哀除釋大
赦秋七月癸巳立皇弟休祐為山陽王休茂為海陵王
休業為鄱陽王己酉槃槃國遣使朝貢八月庚申雍州
刺史武昌王渾有罪廢為庶人自殺辛酉斤陀利國遣
使朝貢三吳饑詔所在振貸九月丁亥閲武於宣武塲
冬十月壬午以揚州刺史竟陵王誕為司空南徐州刺
史以尚書左僕射建平王宏為尚書令十一月辛亥高
麗國遣使朝貢是歲魏太安元年
三年春正月庚寅立皇弟休範為順陽郡王休若為巴
陵郡王戊戌立皇子子尚為西陽郡王辛丑祀南郊以
驃騎將軍建昌忠公到彦之衛將軍左光祿大夫新建
文宣侯王華豫寧文侯王曇首配饗文帝廟庭壬子皇
太子納妃甲寅大赦羣臣上禮二月丁丑制朔望臨西
堂接羣下受奏事閏三月癸酉鄱陽王休業薨夏四月
甲子初禁人車及酒肆器用銅五月辛酉制荆徐兖豫
雍靑冀七州統内家有馬一匹者蠲復一丁秋九月壬
戌以丹陽尹劉遵考為尚書左僕射冬十月丙午太傅
江夏王義恭進位太宰領司徒
大眀元年春正月辛亥朔大赦改元庚午都下雨水辛
未遣使檢行賜以樵米三月壬戌制大臣加班劍者不
得入宮城門夏四月都下疾疫丙申遣使巡賜給醫藥
死而無收歛者官為歛埋五月吳興義興大水人飢乙
卯遣使開倉振恤癸酉聽訟于華林園自是非巡狩軍
役則車駕歲三臨訊丙寅芳春琴堂東西有雙橘連理
景陽樓上層西南梁栱間有紫氣清暑殿西甍鴟尾中
央生嘉禾一株五莖改景陽樓為慶雲樓清暑殿為嘉
禾殿芳香琴堂為連理堂乙亥以輔國將軍梁瑾葱為
河州刺史封宕昌王秋七月辛未土斷雍州諸僑郡縣
九月建康秣陵二縣各置都官從事一人司水火劫盗
冬十月甲辰以百濟王餘慶為鎮東大將軍十二月丁
亥改封順陽王休範為桂陽王
二年春正月辛亥祀南郊丙辰復郡縣田秩并九親祿
奉壬戌拜初寧陵二月丙戌衛將軍尚書令建平王宏
以本號開府儀同三司以丹陽尹褚湛之為尚書左僕
射三月丁未尚書令建平王宏薨乙卯以田農要月命
太官停殺牛夏四月甲申立皇子子綏為安陸王辛丑
地震六月戊寅增置吏部尚書一人省五兵尚書官丁
亥加左光祿大夫何尚之開府儀同三司秋八月丙戌
中書令王僧達下獄死九月壬戌襄陽大水遣使巡行
振恤庚午置武衛將軍武騎常侍官冬十二月己亥制
諸王及妃主庶姓位從公者䘮事聽設凶門餘悉斷是
歲河南高麗林邑等國竝遣使朝貢
三年春正月己丑以領軍將軍柳元景為尚書令二月
乙卯以揚州所統六郡為王畿以東揚州為揚州甲子
復置廷尉監官夏四月乙卯司空南兖州刺史竟陵王
誕有罪貶爵誕不受命據廣陵反以沈慶之為車騎大
將軍開府儀同三司南兖州刺史討誕秋八月己巳剋
廣陵城斬誕悉誅城内男丁以女口為軍賞是日解嚴
辛未大赦丙子以丹陽尹劉秀之為尚書右僕射丙戌
加南兖州刺史沈慶之位司空九月壬辰於𤣥武湖北
立上林苑甲午移南郊壇於牛頭山以正陽位冬十一
月甲子立皇后蠶宮於西郊十二月辛酉置謁者僕射
官是歲婆皇河西高麗肅慎等國各各遣使朝貢西域
獻儛馬
四年春正月辛未祀南郊甲戌宕昌國遣使朝貢乙亥
親耕藉田大赦庚寅立皇子子勛為晉安王子房為尋
陽王子頊為歴陽王子鸞為襄陽王三月甲申皇后親
桑于西郊夏四月丙午詔四時供限詳減大半辛亥太
宰江夏王義恭等表請封岱宗詔不從辛丑詔以都下
疾疫遣使存問并給醫藥其亡者隨宜賑恤五月丙戌
尚書左僕射褚湛之卒秋七月甲戌光祿大夫開府儀
同三司何尚之薨八月雍州大水甲寅遣加賑恤九月
丁亥改封襄陽王子鸞為新安王冬十月庚寅遣新除
司空沈慶之討緣江蠻十一月戊辰改細作署令為左
右御府令丙戌復置大司農官十二月辛丑幸廷尉寺
宥繫囚魏遣使通和丁未幸建康縣原放獄囚倭國遣
使朝貢是歲魏和平元年
五年春正月戊午朔華雪降散為六出上悦以為瑞二
月癸巳閲武軍幢以下普加班錫多所原宥三月甲戌
行幸江乘遣祭故太保王𢎞光祿大夫王曇首墓夏四
月癸巳改封西陽王子尚為豫章王丙申加尚書令柳
元景左光祿大夫開府儀同三司丙午雍州刺史海陵
王休茂殺司馬庾深之舉兵反參軍尹𤣥慶起義斬之
傳首建鄴五月起眀堂於國學南丙巳之地癸亥制帝
室朞親官非祿官者月給錢十萬秋七月丁卯高麗國
遣使朝貢庚午曲赦雍州八月戊子立皇子子仁為永
嘉王子真為始安王己丑詔以來歲脩葺庠序旌延國
胄庚寅制方鎮所假白板郡縣年限依臺除食祿三分
之一不給送故衛將軍東海王禕以本號開府儀同三
司九月甲寅日有蝕之丁卯行幸琅邪郡原遣囚繫庚
午河濟清閏月丙申初立馳道自閶闔門至于朱雀門
又自承眀門至于𤣥武湖壬寅改封歴陽王子頊為臨
海王冬十月甲寅以南徐州刺史劉延孫為尚書左僕
射十二月壬申以領軍將軍劉遵考為尚書右僕射甲
戌制天下人戸歲輸布四疋
六年春正月辛卯祀南郊是日又宗祀文皇帝于眀堂
以配上帝大赦乙未置五官中郎將左右中郎將官二
月乙卯復百官祿三月庚寅立皇子子元為邵陵王壬
寅以倭世子興為安東將軍倭國王夏四月庚申新作
大航門五月丙戌置凌室于覆舟山脩藏氷之禮六月
辛酉尚書左僕射劉延孫卒秋七月甲申地震有聲如
雷兖州尤甚於是魯郡山摇者二乙未立皇子子雲為
晉陵王八月乙丑置清臺令官九月制沙門致敬人主
乙未以尚書右僕射劉遵考為左僕射以丹陽尹王僧
朗為右僕射冬十月丁卯詔上林苑内士庶丘墓欲還
合葬者勿禁十一月己卯陳留王曹䖍秀薨
七年春正月癸未詔剋日於𤣥武湖大閲水師并巡江
右講武校獵丁亥以右衛將軍顔師伯為尚書左僕射
二月甲寅車駕巡南豫南兖二州丁巳校獵烏江己未
登烏江縣六合山壬戌大赦行幸所經無出今年租布
賜人爵一級女子百戸牛酒郡守邑宰及人夫從蒐者
普加霑賚又詔蠲歴陽郡租輸三年遣使巡慰問人疾
苦癸亥行幸尉氏觀溫泉壬申車駕至都拜二廟乃還
宮夏四月甲子詔自今非臨軍戰陣一不得專殺其罪
人重辟者皆依舊先上須報有司嚴加聽察犯者以殺
人罪論五月丙子詔自今刺史守宰動人興軍皆須守
詔施行惟邊隅外警及姦釁内發變起倉卒者不從此
例六月戊申蠕蠕高麗等國並遣使朝貢秋七月乙亥
進高麗王高璉位車騎大將軍開府儀同三司八月乙
丑立皇子子孟為淮南王子産為臨賀王車駕幸建康
秣陵縣訊獄囚九月庚寅以南徐州刺史新安王子鸞
為兼司徒乙未幸廷尉訊獄囚丙申立皇子子嗣為東
平王冬十月壬寅皇太子冠賜王公以下帛各有差戊
申車駕巡南豫州奉太后以行癸丑行幸江寧縣訊縣
囚加車騎將軍揚州刺史豫章王子尚開府儀同三司
癸亥以開府儀同三司東海王禕為司空加中軍將軍
義陽王昶開府儀同三司己巳校獵於姑熟十一月丙
子曲赦南豫州殊死以下巡幸所經詳減今歲田租乙
酉詔祭晉大司馬桓溫征西將軍毛璩墓上於行所訊
溧陽永世丹陽縣囚癸巳祀梁山大閲水師於中江有
白雀二集華蓋有司奏改元為神雀詔不許乙未原放
行獄徒繫浙江東諸郡大旱十二月壬寅遣使開倉賑
恤聽受雜物當租丙午行幸歴陽甲寅大赦賜歴陽郡
女子百户牛酒蠲郡租十年己未加太宰江夏王義恭
尚書令於博望梁山立雙闕癸未至自歴陽
八年春正月辛巳祀南郊是日還宗祀文帝于眀堂甲
戌詔曰東境去歲不稔宜廣商貨遠近販鬻米粟者可
停道中雜税其以仗自防悉勿禁夏閏五月壬寅以太
宰江夏王義恭領太尉庚申帝崩於玉燭殿時年三十
五七月丙午葬于丹陽秣陵縣巖山景寧陵帝末年為
長夜之飲毎旦寢興盥嗽畢仍復命飲俄頃數斗憑几
惛睡若大醉者或外有奏事便肅然整容無復酒色外
内服其神眀莫敢弛惰
前廢帝諱子業小字法師孝武帝長子也元嘉二十六
年正月甲申生孝武鎮尋陽帝留都下三十年孝武入
伐元凶囚帝於侍中下省將加害者數矣卒得無恙及
孝武踐阼立為皇太子始未之東宮中庶子二率竝入
直永福省大眀二年出東宮七年加元服八年閏五月
庚午孝武崩其日太子即皇帝位大赦加驃騎大將軍
柳元景尚書令甲子置錄尚書官以太宰江夏王義恭
錄尚書事加驃騎大將軍柳元景開府儀同三司秋七
月庚戌婆皇國遣使朝貢崇皇太后為太皇太后皇后
曰皇太后乙卯罷南北二馳道改孝建以來所變制度
還依元嘉丙辰追崇獻妃為獻皇后八月乙丑皇太后
崩九月乙卯文穆皇后祔葬景寧陵冬十二月乙酉以
尚書右僕射顔師伯為尚書僕射壬辰以王畿諸郡為
揚州以揚州為東揚州癸巳加車騎將軍揚州刺史豫
章王子尚位司徒去歲及是歲東諸郡大旱甚者米一
斗數百都下亦至百餘餓死者十六七孝建以來又立
錢署鑄錢百姓因此盗鑄錢轉偽小商貨不行
景和元年春正月乙未朔大赦改元為永光乙巳省諸
州臺傳二月乙丑減州郡縣田祿之半庚寅鑄二銖錢
夏五月魏文成皇帝崩秋八月庚午以尚書僕射顔師
伯為左僕射吏部尚書王景文為右僕射癸酉帝自率
宿衛兵誅太宰江夏王義恭尚書令柳元景左僕射顔
師伯廷尉劉徳願改元為景和甲戌以司徒揚州刺史
豫章王子尚領尚書令乙亥帝釋素服御錦衣以始興
公沈慶之為太尉庚辰以石頭城為長樂宮東府城為
未央宮甲申以北邸為建章宮南第為長楊宮己丑復
立南北二馳道九月癸巳幸湖熟奏鼓吹戊戌還宮帝
自以為昔在東宮不為孝武所愛及即位將掘景寧陵
太史言於帝不利而止乃縱糞於陵肆罵孝武帝為􁀙
奴又遣發殷貴嬪墓忿其為孝武所寵初貴嬪薨武帝
為造新安寺乃遣壊之又欲誅諸遠近僧尼辛丑免南
徐州刺史新安王子鸞為庶人賜死丁未加衛將軍湘
東王彧開府儀同三司己酉車駕討徐州刺史義陽王
昶内外戒嚴昶奔魏戊午解嚴開百姓鑄錢冬十月癸
亥曲赦徐州丁卯東陽太守王藻下獄死以文帝第十
女新蔡公主為貴嬪夫人改姓謝氏以武賁鈒㦸鸞輅
龍旂出警入蹕矯言公主薨空設䘮事焉乙酉以豫州
刺史山陽王休祐為鎮軍大將軍開府儀同三司十一
月壬辰寧朔將軍何邁下獄死癸巳殺新除太尉沈慶
之壬寅立皇后路氏四廂奏樂曲赦揚南徐二州丁未
皇子生少府劉矇之子也大赦贓汚淫盗悉皆原蕩賜
為父後者爵一級壬子以護軍將軍建安王休仁為驃
騎大將軍開府儀同三司戊午南平王敬猷廬陵王敬
先安南侯敬深竝賜死時帝凶悖日甚誅殺相繼内外
百官不保首領先是訛言湘中出天子帝將南巡荆湘
以厭之期旦誅除四叔然後發引是夜湘東王彧與左
右阮佃夫王道隆李道兒密結帝左右壽寂之姜産之
等十一人謀共廢帝先是帝好遊華林園竹林堂使婦
人倮身相逐有一婦人不從命斬之經少時夜夢游後
堂有一女子罵曰帝悖虐不道眀年不及熟矣帝怒於
宮中求得似所夢者一人戮之其夕復夢所戮女罵曰
汝枉殺我已訴上帝至是巫覡云此堂有鬼帝與山陰
公主及六宮綵女數百人隨羣巫捕鬼屏除侍衛帝親
自射之事畢將奏靡靡之聲壽寂之懐刀直入姜産之
為副諸姬迸逸廢帝亦走追及之大呼寂寂如此者三
手不能舉乃崩於華光殿時年十七太皇太后令奉湘
東王彧纂承皇統於是葬帝於丹陽秣陵縣南郊壇西
帝蠭目鳥喙長頸鋭下幼而狷急在東宮每為孝武所
責孝武西巡帝啓參承起居書迹不謹上詰讓之曰書
不長進此是一條耳聞汝比素業都懈狷戾日甚何以
頑固乃爾初踐阼受璽紱慠然無哀容蔡興宗退而歎
曰昔魯昭不戚叔孫請死國家之禍其在此乎帝始猶
難諸大臣及戴法興等既殺法興諸大臣莫不震懾於
是又誅羣公元凱以下皆被毆捶牽曵内外危懼殿省
騷然太后疾篤遣呼帝帝曰病人間多鬼可畏那可往
太后怒語侍者曰將刀來破我腹那得生寧馨兒及太
后崩後數日帝夢太后謂曰汝不仁不孝本無人君之
相子尚愚悖如此亦非運阼所及孝武險虐滅道怨結
人鬼兒子雖多並無天命大命所歸應還文帝之子故
帝聚諸叔都下慮在外為患山陰公主淫恣過度謂帝
曰妾與陛下雖男女有殊俱託體先帝陛下後宮數百
妾惟駙馬一人事不均平一何至此帝乃為立面首左
右三十人進爵會稽郡長公主秩同郡王湯沐邑二千
戸給鼓吹一部加班劍二十人帝毎出公主與朝臣常
共陪輦帝少好讀書頗識古事粗有文才自造孝武帝
誅及雜篇章往往有辭采以魏武有發丘中郎將摸金
校尉乃置此二官以建安王休仁山陽王休祐領之其
餘事迹分見諸列傳
論曰文帝幼年特秀自禀君徳及正位南面歴年長久
綱維備舉條禁眀密罰有恒科爵無濫品故能内清外
晏四海謐如而授將遣師事乖分閫才謝光武而遙制
兵畧至於攻戰日時咸聽成㫖雖覆帥䘮旅將非韓白
而延寇蹙境抑此之由及至言泄衾衽難結凶豎雖禍
生非慮蓋亦有以而然夫盡人命以自養蓋惟桀紂之
行觀夫大眀之世其將盡人命乎雖周公之才之美亦
當終之以亂由是言之得殁亦為幸矣至如廢帝之事
行著于篇假以中才之君有一於此足以致霣况乎兼
斯衆惡不亡其可得乎
　
　
　
　
　
　
　
　
　
　
　
　南史卷二
　南史卷二考證
文帝紀冬十一月庚午以武都王世子楊𤣥為北秦州
　刺史○南本無王字誤
是冬浚淮起湖熟廢田千餘頃○田監本訛四今改從
　南本
冬十月庚子改封廣陵王誕為隨郡王○庚監本訛甲
　下文九月内有癸卯甲辰則誤可知矣今改從各本
八月癸酉梁鄒平斬司馬順則○酉監本作亥今各本
　俱作酉故從之
淮陽王彧為湘東王○彧監本訛或今改正
是為文成皇帝改元曰興安○安監本誤元今改正
孝武皇帝紀文帝第三子也○三監本訛二宋書文帝
　十九男元凶劭居長始興王濬第二孝武帝次之今
　改正
史臣論有一於此足以致霣○足監本訛異今改從南
　本
　
　
　
　
　
　
　
　
　
　
　
　
　
　
　
　南史卷二考證
