
　　唐正議大夫行祕書少監琅邪縣開國子顔師古注
　宣元六王傳第五十
孝宣皇帝五男許皇后生孝元帝張倢伃生淮陽憲王
欽衛倢伃生楚孝王嚻(師古曰/嚻音敖)公孫倢伃生東平思王
宇戎倢伃生中山哀王竟
淮陽憲王欽元康三年立母張倢伃有寵於宣帝霍皇
后廢後上欲立張倢伃為后久之懲艾霍氏欲害皇太
子(師古曰艾讀/曰乂乂創也)廼更選後宫無子而謹慎者廼立長陵
王倢伃為后令母養太子后無寵希御見唯張倢伃最
幸而憲王壯大好經書法律聰逹有材帝甚愛之太子
寛仁喜儒術(師古曰喜好/也音許吏反)上數嗟歎憲王曰真我子也
常有意欲立張倢伃與憲王然用太子起於微細上少
依倚許氏(師古曰倚/音於起反)及即位而許后以殺死太子蚤失
母故弗忍也(師古曰蚤古早字也○/宋祁曰也字疑可刪)久之上以故丞相
韋賢子元成陽狂讓侯兄(○宋祁曰兄字/上疑有於字)經明行髙稱
於朝廷乃召拜元成為淮陽中尉欲感諭憲王輔以推
讓之臣(○宋祁曰推/字疑作禮字)由是太子遂安宣帝崩元帝即位
乃遣憲王之國時張倢伃已卒憲王有外祖母舅張博
兄弟三人歲至淮陽見親(師古曰憲王外祖母隨王在/淮陽博等每来謁見其母)
輙受王賜後王上書請徙外家張氏於國博上書願留
守墳墓獨不徙王恨之後博至淮陽王賜之少博言負
責數百萬(師古曰責謂假貸人財物/未償者也責音側懈反)願王為償王不許
博辭去令弟光恐云王遇大人益解(師古曰恐謂怖動/也大人博自稱其)
(母也解讀曰懈○宋祁曰恐字下/疑有王字注文怖字下疑有之字)博欲上書為大人乞
骸骨去王乃遣人持黄金五十斤送博博喜還書謝(師/古)
(曰還書報書○宋祁/曰注末當有也字)為諂語盛稱譽王因言當今朝廷
無賢臣灾變數見足為寒心萬姓咸歸望於大王大王
奈何恬然(師古曰恬然安靜/貌也恬音大兼反)不求入朝見輔助主上乎
使弟光數説王宜聽博計令於京師說用事貴人為王
求朝王不納其言後光欲至長安辭王復言願盡力與
博共為王求朝王即日至長安可因平陽侯(○宋祁曰/陽字疑作)
(陵/字)光得王欲求朝語馳使人語博博知王意動復遺王
書曰博幸得肺腑(師古曰自云/於王有親也)數進愚䇿未見省察北
游燕趙欲循行郡國求幽隱之士聞齊有駟先生者善
為司馬兵法大將之材也博得謁見承閒進問五帝三
王究竟要道卓爾非世俗之所知(師古曰卓爾髙逺貌/也自言見駟先生問)
(以要道知/其髙逺也)今邉境不安天下騷動微此人其莫能安也
(師古曰微無也○宋祁曰浙本/無人其字又一本無此人字)又聞北海之瀕有賢人
焉(師古曰瀕涯也/音頻又音賔)累世不可逮然難致也(師古曰逮及/也言其材智)
(不可及也致至也/難得召而至也)得此二人而薦之功亦不細矣博願
馳西以此赴助漢急無財幣以通顯之趙王使謁者持
牛酒黄金三十斤勞博(師古曰勞謂問/遺之音来到反)博不受復使人
願尚女(師古曰尚女者王欲/取博女以自配也)聘金二百斤博未許㑹得
光書云大王巳遣光西與博并力求朝博自以棄捐不
意大王還意反義結以朱顔(師古曰還/猶回也)願殺身報徳朝
事何足言大王誠賜咳唾使得盡死湯禹所以成大功
也駟先生蓄積道術書無不有(師古曰言凡是/書籍皆有之)願知大
王所好請得輒上(○宋祁曰此下當添八字/云師古曰上上與王也)王得書喜
說(如淳曰上與王也○宋祁曰此/注當改作師古曰説讀曰悦)報博書曰子髙廼幸
左顧存恤發心惻隱(師古曰左顧/猶言枉顧也)顯至誠(○宋祁曰顯/字下疑有以)
(字/)納以嘉謀語以至事(師古曰以至極之事告語我/○宋祁曰注末疑有也字)雖
亦不敏敢不諭意(師古曰/諭曉也)今遣有司為子髙償責二百
萬是時博女壻京房以明易隂陽得幸於上數召見言
事自謂爲石顯五鹿充宗所排謀不得用數為博道之
博常欲誑燿淮陽王即具記房諸所説灾異及召見宻
語持予淮陽王以為信驗詐言已見中書令石君求朝
許以金五百斤賢聖制事盖慮功而不計費(師古曰志/在成功不)
(惜財費也○宋祁曰/詐言别本無詐字)昔禹治鴻水百姓罷勞(師古曰罷/讀曰疲)
成功既立萬世頼之今聞陛下春秋未滿四十髮齒墮
落太子幼弱佞人用事隂陽不調百姓疾疫飢饉死者
且半鴻水之害殆不過此(師古曰謂堯時/水災不火於今)大王緖欲救
世(師古曰緒業也/一曰始為端緒)將比功徳何可以忽(師古曰言比功/徳於古帝王也)
(忽怠/忘也)博己與大儒知道者為大王為便宜奏(師古曰大/儒知道謂)
(京房也道/道術也)陳安危指灾異大王朝見先口陳其意而後
奏之上必大説(師古曰說/讀曰悦)事成功立大王即有周邵之
名邪臣散亡公卿變節功徳亡比而梁趙之寵必歸大
王(如淳曰梁王景帝弟欲為/嗣趙王如意幾代惠帝也)外家亦将富貴何復望大
王之金錢王喜説(師古曰説/讀曰悦)報博書曰廼者詔下止諸
侯朝者寡人憯然不知所出(師古曰憯痛也不知計䇿/何所出也憯音才感反)
子髙素有顔冉之資臧武之智(師古曰顔顔回也冉冉/耕也字伯牛皆孔子弟)
(子論語稱孔子曰徳行顔淵閔子騫冉伯牛仲弓臧武/者魯大夫臧武仲也名紇論語稱子曰若臧武仲之智)
(故王引/之為言)子貢之辯(師古曰論語稱孔子/云言語宰我子貢)卞莊子之勇(師/古)
(曰卞莊子/古之勇士)兼此四者世之所鮮(師古曰鮮少/也音先踐反)既開端緒
願卒成之(師古曰/卒終也)求朝義事也奈何行金錢乎博報曰
已許石君須以成事(師古曰/須待也)王以金五百斤予博會房
出為郡守離左右顯具得此事告之(○宋祁曰顯字上/疑有石字告之之)
(字當/刪)房漏泄省中語博兄弟詿誤諸侯王誹謗政治狡
猾不道皆下獄有司奏請逮捕欽上不忍致法遣諫大
夫王駿賜欽璽書曰皇帝問淮陽王有司奏王王舅張
博數遺王書非毁政治謗訕天子襃舉諸侯稱引周湯
以讇惑王(師古曰讇古諂字○/宋祁曰周當作禹)所言尤惡悖逆無道王
不舉奏而多與金錢報以好言辜至不赦朕惻焉不忍
聞(師古曰惻痛也○宋祁曰/朕惻焉當云朕甚惻焉)為王傷之推原厥本不祥
自博(師古曰祥善也自從也/不善之事從博起也)惟王之心匪同于凶已詔
有司勿治王事遣諫大夫駿申諭朕意(師古曰申謂約/束之○宋祁曰)
(注文申字下/當有諭字)詩不云乎靖恭爾位正直是與(師古曰大/雅小眀之)
(詩也與偕也言人能安靜而恭以守其/位偕於正直則眀神聽之用錫福善)王其勉之駿諭
指曰(師古曰璽書之外天子又有/指意并今駿曉告於王也)禮為諸侯制相朝聘
之義盖以考禮壹徳尊事天子也(師古曰考成也壹/徳謂不二其心也)且
王不學詩乎詩云俾侯於魯為周室輔(師古曰魯頌閟/宫之詩也言立)
(周公子伯禽使為諸侯于/魯國而作周家之藩輔)今王舅博數遺王書所言悖
逆王幸受詔䇿通經術(如淳曰詔策若廣陵王策曰無/邇宵人毋作匪徳也經術之義)
(不得/内交)知諸侯名譽不當出竟(師古曰竟/讀曰境)天子普覆徳布
於朝而恬有博言(師古曰恬安也聞/博邪言安而受之)多予金錢與相報
應不忠莫大焉故事諸侯王獲罪京師罪惡輕重縱不
伏誅必蒙遷削貶黜之罪(師古曰故事者/言舊制如此也)未有但已者
也(師古曰但徒也空也已止/也未有空然而止者也)今聖主赦王之罪又憐王
失計忘本為博所惑加賜璽書使諫大夫申諭至意殷
勤之恩豈有量哉博等所犯惡大(○宋祁曰犯字/下當有罪字)羣下
之所共攻王法之所不赦也自今以来王毋復以博等
累心(師古曰累/音力瑞反)務與衆棄之春秋之義大能變改(師古/曰以)
(有過而能變/改者為大)易曰藉用白茅旡咎(師古曰此大過初六/爻辭也茅者絜白之)
(物取其自然故用藉致享於神慎之至也/○宋祁曰注文故用藉當作故用為藉)言臣子之道
改過自新絜已以承上然後免於咎也王其留意慎戒
惟思所以悔過易行塞重責稱厚恩者(師古曰塞猶/補也稱副也)如
此則長有富貴社稷安矣於是淮陽王欽免冠稽首謝
曰奉藩無狀(師古曰/無善狀)過惡暴列(師古曰暴/謂章顯也)陛下不忍致
法加大恩遣使者申諭道術守藩之義伏念博罪惡尤
深當伏重誅臣欽願悉心自新奉承詔䇿(師古曰/悉盡也)頓首
死罪京房及博兄弟三人皆棄市妻子徙邉至成帝即
位以淮陽王屬為叔父敬寵之異於它國王上書自陳
舅張博時事頗為石顯等所侵因為博家屬徙者求還
丞相御史復劾欽前與博相遺私書指意非諸侯王所
宜䝉恩勿治事在赦前不悔過而復稱引自以為直失
藩臣體不敬上加恩許王還徙者三十六年薨子文王
𤣥嗣二十六年薨子縯嗣(孟康曰縯音引師/古曰音弋善反)王莽時絶
楚孝王嚻甘露二年立為定陶王三年徙楚成帝河平
中入朝時被疾天子閔之下詔曰盖聞天地之性人為
貴人之行莫大於孝(師古曰孝絰/載孔子之言)楚王嚻素行孝順仁
慈之國以来二十餘年孅介之過未嘗聞朕甚嘉之今
廼遭命離于惡疾(師古曰離/亦遭也)夫子所痛曰蔑之命矣夫
斯人也而有斯疾也(師古曰夫子孔子也論語云伯牛/有疾子問之自牖執其手曰蔑之)
(命矣夫斯人也而有斯疾也蔑無也言命之所遭/無有善惡如斯善人而有如斯惡疾深痛之也)朕甚
閔焉夫行純茂而不顯異則有國者將何朂哉(師古曰/純大也)
(一曰善也茂美/也朂勉厲也)書不云乎用徳章厥善(師古曰尚書盤/庚之辭也言襃)
(賞有徳以/明其善行)今王朝正月詔與子男一人俱(師古曰從/王入朝也)其
以廣戚縣戸四千三百封其子勲為廣戚侯眀年嚻薨
子懐王文嗣一年薨無子絶明年成帝復立文弟平陸
侯衍(○宋祁曰陸/一本作陵)是為思王二十一年薨子紆嗣王莽
時絶初成帝時又立紆弟景為定陶王廣戚侯勲薨諡
曰煬侯子顯嗣平帝崩無子王莽立顯子嬰為孺子奉
平帝後莽簒位以嬰為定安公漢既誅莽更始時嬰在
長安平陵方望等頗知天文以為更始必敗嬰本統當
立者也(師古曰言其舊已/繼平帝後當正統)共起兵將嬰至臨涇立為天
子更始遣丞相李松擊破殺嬰云
東平思王宇甘露二年立元帝即位就國壯大通姦犯
法(師古曰與姦猾/交通好犯法也)上以至親貰弗罪傅相連坐(師古曰/頻坐王)
(獲/罪)久之事太后内不相得太后上書言之求守杜陵園
(張晏曰宣帝陵也宫/人無子乃守園陵)上於是遣太中大夫張子蟜(師古/曰蟜)
(字或作僑並/音鉅昭反)奉璽書敕諭之(師古曰約敇/而曉告之也)曰皇帝問東
平王盖聞親親之恩莫重於孝尊尊之義莫大於忠故
諸侯在位不驕以致孝道制節謹度以翼天子(師古曰/翼佐也)
然後富貴不離其身(○宋祁曰舊無不字云離於身蘇/子瞻云此文與孝經小異離附離)
(也今作不離其身/疑為俗儒所添也)而社稷可保今聞王自修有闕本朝
不和(師古曰謂東/平國之朝也)流言紛紛(○宋祁曰下/紛字當作然)謗自内興朕
甚憯焉為王懼之(師古曰憯痛/也音才感反)詩不云乎毋念爾祖述
修厥徳永言配命自求多福(師古曰大雅文王之詩也/無念念也言當念爾先祖)
(之道修其徳則長配天/命此乃所以自求多福)朕惟王之春秋方剛(師古曰言/其少年血)
(氣盛○宋祁曰/注末當有也字)忽於道徳(師古曰忽/遺忘也)意有所移忠言未
納(師古曰謂漸染其惡人/而移其性未受忠言也)故臨遣太中大夫子蟜諭王
朕意(師古曰親臨遣之/令以朕意曉告王)孔子曰過而不改是謂過矣(師/古)
(曰論語載孔子之言也/謂人有失行許以自新)王其深惟孰思之無違朕意又
特以璽書賜王太后曰皇帝使諸吏宦者令承問東平
王太后朕有聞(師古曰言母子不和也不/欲指斥言之故云有聞也)王太后少加
意焉夫福善之門莫美於和睦患咎之首莫大於内離
今東平王出繦褓之中而託于南靣之位加以年齒方
剛(○宋祁曰考諸本無位加/字劉敞曰南面之文不具)渉學日寡驁忽臣下(師古/曰驁)
(讀與/敖同)不自它於太后(李竒曰不自它者親之辭也師古/曰言不自同它人○宋祁曰注文)
(親字上疑/有自字)以是之間能無失禮義者其惟聖人乎傳曰
父為子隱直在其中矣(師古曰論語云葉公謂孔子曰/吾黨有直躬者其父攘羊而子)
(證之孔子曰吾黨之直者異於是父為/子隱子為父隱直在其中矣故引之也)王太后眀察此
意不可不詳閨門之内母子之間同氣異息骨肉之恩
豈可忽哉豈可忽哉昔周公戒伯禽曰故舊無大故則
不可棄也毋求備於一人(師古曰事見論語言人有小/惡當思其善不可責以備行)
(而即棄/之也)夫以故舊之恩猶忍小惡而况此乎已遣使者
諭王王既悔過服罪太后寛忍以貰之(師古曰貰猶緩/○宋祁曰注末)
(當有/也字)後宜不敢(師古曰言王於後/當不敢更為非也)王太后强餐止思念
慎疾自愛宇慙懼因使者頓首謝死罪願洒心自改(師/古)
(曰洒音/先弟反)詔書又勅傅相曰夫人之性皆有五常及其少
長耳目牽於耆欲(師古曰耆/讀曰嗜)故五常銷而邪心作情亂
其性利勝其義(張晏曰性者所受而生/也情者見物而動者也)而不失厥家者
未之有也今王富於春秋氣力勇武獲師傅之教淺加
以少所聞見自今以来非五經之正術敢以游獵非禮
道王者輒以名聞(師古曰/道音導)宇立二十年元帝崩宇謂中
謁者信等曰漢大臣議天子少弱未能治天下以為我
知文法建欲使我輔佐天子(師古曰建/謂立其議)我見尚書晨夜
極苦使我為之不能也今暑熱縣官年少(張晏曰不敢/指斥成帝謂)
(之縣/官也)持服恐無處所(如淳曰言不從道/冀如昌邑王也)我危得之(孟康/曰危)
(殆也我殆得為天子也師古曰/危者猶今之言險不得之矣)比至下宇凡三哭(張晏/曰下)
(下棺也師古曰比音/必寐反下音胡稼反)飲酒食肉妻妾不離側又姬朐臑
故親幸後疏逺(服䖍曰胊音劬臑音/奴溝反又音奴臯反)數歎息呼天宇聞
斥朐臑為家人子(師古曰黜/其秩位)掃除永巷數笞擊之朐臑
私疏宇過失數令家告之宇覺知絞殺朐臑有司奏請
逮捕有詔削樊亢父二縣(師古曰/音抗甫)後三歳天子詔有司
曰盖聞仁以親親古之道也前東平王有闕(師古曰闕/謂過失也)
有司請廢朕不忍又請削朕不敢專(○宋祁曰削字/下疑有地字)惟
王之至親未甞忘於心今聞王改行自新尊修經術親
近仁人非法之求不以奸吏(師古曰/奸音干)朕甚嘉焉傳不云
乎朝過夕改君子與之其復前所削縣如故(師古曰復/音扶目反)
後年来朝上疏求諸子及太史公書上以問大將軍王
鳳(○宋祁曰鳳字/下當更有鳳字)對曰臣聞諸侯朝聘考文章正法度
非禮不言今東平王幸得来朝不思制節謹度以防危
失(師古曰危失謂/失道而傾危也)而求諸書(○宋祁曰書字/上當有子字)非朝聘之
義也諸子書或反經術非聖人或眀鬼神信物怪(師古/曰物)
(亦/鬼)太史公書有戰國從横權譎之謀漢興之初謀臣竒
䇿天官灾異地形阸塞皆不宜在諸侯王不可予不許
之辭宜曰五經聖人所制萬事靡不畢載王審樂道傅
相皆儒者旦夕講誦足以正身虞意(師古曰虞/與娱同)夫小辯
破義小道不通致逺恐泥皆不足以留意(師古曰論語/稱孔子曰雖)
(小道必有可觀者焉致逺恐泥是以君/子不為也泥謂䧟滯不通也音乃細反)諸益於經術者
不愛於王(師古曰愛惜也/於王無所惜之)對奏天子如鳳言遂不與立
三十三年薨(師古曰皇覽云東平思王冢在無鹽人傳/言王在國思歸京師後葬其冢上松栢皆)
(西靡/也)子煬王雲嗣哀帝時無鹽危山土自起覆草如馳
道狀又瓠山石轉立(晉灼曰漢注作報山山脇石一枚/轉側起立髙九尺六寸旁行一丈)
(廣四尺也師古曰報山山名也古/作瓠字為其形似瓠耳晉說是也)雲及后謁自之石所
祭治石象瓠山(蘇林曰於宫中作山象/○宋祁曰作山象瓠山)立石束倍草并
祠之(師古曰倍草黄倍草也音歩/賄反○劉敞曰立石屬上句)建平三年息夫躬孫
寵等共因幸臣董賢告之是時哀帝被疾多所惡事下
有司逮王后謁下獄驗治言使巫傅恭婢合歡等祠祭
詛祝上(如淳曰傅/恭巫姓字)為雲求為天子雲又與知災異者髙
尚等指星宿言上疾必不愈雲當得天下石立宣帝起
之表也有司請誅王有詔廢徙房陵雲自殺謁棄市立
十七年國除元始元年王莽欲反哀帝政(師古曰改/其所為也)白
太皇太后立雲太子開明為東平王又立思王孫成都
為中山王開明立三年薨無子復立開明兄嚴鄉侯信
子匡為東平王奉開明後王莽居攝東郡太守翟義與
嚴鄉侯信謀舉兵誅莽立信為天子兵敗皆為莽所滅
中山哀王竟初元二年立為清河王三年徙中山以幼
少未之國建昭四年薨邸葬杜陵(○宋祁曰江南本邸/字上有郡字浙本無)
無子絶太后歸居外家戎氏
孝元皇帝三男王皇后生孝成帝傅昭儀生定陶共王
康(師古曰共/讀曰恭)馮昭儀生中山孝王興
定陶共王康永光三年(○宋祁曰一本/作元光三年)立為濟陽王六
年徙為山陽王八年徙定陶王少而愛(師古曰言少小/即為帝所愛)
長多材蓺習知音聲上竒器之母昭儀又幸幾代皇后
太子(師古曰幾/音鉅依反)語在元后及史丹傳成帝即位緣先帝
意厚遇異於它王十九年薨子欣嗣十五年成帝無子
徴入為皇太子上以太子奉大宗後不得顧私親乃立
楚思王子景為定陶王奉共王後成帝崩太子即位是
為孝哀帝即位二年追尊共王為共皇帝置寢廟京師
序昭穆儀如孝元帝(如淳曰恭王元帝子也為廟京師/列昭穆之次如元帝言如天子之)
(儀/)徙定陶王景為信都王云(如淳曰不復為定陶王立/後者哀帝自以己為後故)
中山孝王興建昭二年王為信都王(○劉敞曰王為信/都王上王字當作)
(立/字)十四年徙中山成帝之議立太子也御史大夫孔光
以為尚書有殷及王兄終弟及(師古曰謂兄死以弟代/立非父子相繼故言及)
中山王元帝之子宜為後成帝以中山王不材又兄弟
不得相入廟(○宋祁曰入字/上當有繼字)外家王氏與趙昭儀皆欲
用哀帝為太子故遂立焉上乃封孝王舅馮參為宜鄉
侯而益封孝王萬戸以尉其意三十年薨子衎嗣(師古/曰諸)
(侯王表云中山孝王薨綏和二年王箕子嗣而元始二/年詔云皇帝二名通于器物今更名合於古制是則嗣)
(位之時名為箕子未諱衎也今此傳云子衎嗣盖史家/追書之也○宋祁曰浙本注文元始字上有平紀字)
七年哀帝崩無子徴中山王衎入即位是為平帝太皇
太后以帝為成帝後故立東平思王孫桃鄉頃侯子成
都為中山王奉孝王後王莽時絶
贊曰孝元之後徧有天下(師古曰孝元之子孫徧得/為天子也徧即古遍字)然
而世絶於孫豈非天哉淮陽憲王於時諸侯為聰察矣
張博誘之幾陷無道(師古曰幾/音鉅依反)詩云貪人敗類(師古曰/大雅蕩)
(之詩也類善也言貪惡之/人不可習近則敗善也)古今一也
　
　
　
　
　前漢書卷八十
　前漢書卷八十考證
楚孝王嚻傳子懐王文○按文表作芳
東平思王宇傳上於是遣太中大夫張子蟜注師古曰
　蟜字或作僑○(臣召南/)按藝文志及劉向王褒傳並
　作僑則僑字是也
毋念爾祖述修厥德○今詩作聿修即漢書他傳亦作
　聿修惟此文作述或齊魯韓三家所傳不同耳
無鹽危山土自起覆草如馳道狀○息夫躬傳作無鹽
　危山有石自立開道與此稍異
贊詩云貪人敗類注師古曰大雅蕩之詩也○顧炎武
　曰大雅桑柔之詩師古誤以爲蕩
　
　
　
　
　前漢書卷八十考證
欽定四庫全書
　前漢書卷八十一
　　漢　　蘭　　臺　　令　　