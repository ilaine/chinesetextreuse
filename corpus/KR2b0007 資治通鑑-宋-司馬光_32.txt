
　資治通鑑卷三十一　　　宋　司馬光　撰
　　　　　　　　　　　　　　胡三省　音註
　漢紀二十三(起屠維大淵獻盡/彊圉恊洽凡九年)
　　孝成皇帝上之下
陽朔三年春三月壬戌隕石東郡八　夏六月潁川鐵
官徒申屠聖等百八十人殺長吏盗庫兵自稱将軍經
歴九郡遣丞相長史御史中丞逐捕以軍興従事(長知/兩翻)
(師古曰逐捕之事須/有發興皆依軍法)皆㐲辜　秋王鳳疾天子數自臨
問(數所/角翻)親執其手涕泣曰将軍病如有不可言(師古曰/不可言)
(謂死也不/欲斥言之)平阿侯譚次将軍矣鳳頓首泣曰譚等雖與
臣至親行皆奢僣(行下/孟翻)無以率導百姓不如御史大夫
音謹敕(敕整也正也/固也理也)臣敢以死保之及鳳且死上疏謝
上復固薦音自代(復扶/又翻)言譚等五人必不可用天子然
之初譚倨不肯事鳳(師古曰/倨慢也)而音敬鳳卑恭如子故鳳
薦之八月丁巳鳳薨九月甲子以王音為大司馬車騎
将軍而王譚位特進領城門兵(長安十二城/門皆有屯兵)安定太守
谷永以譚失職勸譚辭讓不受城門職由是譚音相與
不平　冬十一月丁卯光禄勲于永為御史大夫永定
國之子也
四年春二月赦天下　夏四月雨雪(雨于/具翻)　秋九月壬
申東平思王宇薨(宇宣帝/之子)　少府王駿為京兆尹駿吉
之子也先是京兆有趙廣漢張敞王尊王章至駿皆有
能名故京師稱曰前有趙張後有三王(趙廣漢張敞宣/帝時尹京三王)
(皆帝所用史言尹京/者難其材先悉薦翻)　閏月壬戌于永卒　烏孫小昆
彌烏就屠死子拊離代立(師古曰拊/讀與撫同)為弟日貳所殺漢
遣使者立拊離子安日為小昆彌日貳亡阻康居(亡奔/康居)
(依阻其逺/以自全)安日使貴人姑莫匿等三人詐亡従日貳刺
殺之(師古曰詐畔亡而投之/因得以刺殺刺七亦翻)於是西域諸國上書願復
得前都䕶叚㑹宗(㑹宗前為西域都䕶/終更而還復扶又翻)上従之城郭諸
國聞之皆翕然親附　谷永奏言聖王不以名譽加於
實效御史大夫任重職大少府宣逹於従政唯陛下留
神考察上然之
鴻嘉元年春正月癸巳以薛宣為御史大夫(用谷永/之言也)
二月壬午上行幸初陵赦作徒(師古曰徒人之/在陵役作者)以新豐
之戲鄉為昌陵縣(師古曰戲水之鄉/也戲音許宜翻)奉初陵　上始為
㣲行(張晏曰出入市里不復警蹕/若㣲賤者之所為故曰㣲行)従期門郎或私奴十
餘人或乗小車或皆騎(騎竒/寄翻)出入市里郊野逺至旁縣
(旁縣諸縣環/長安旁者也)甘泉長楊五柞(柞才/各翻)鬭雞走馬常自稱富
平侯家人富平侯者張安世四世孫放也放父臨尚敬
武公主(文穎曰公主成帝姊也臣瓉曰敬武公主是元/帝姊也師古曰二説皆非也薛宣傳云主怒曰)
(嫂何以取妺殺之既謂元后為嫂是即/元帝妹也地理志鉅鹿郡有敬武縣)生放放為侍中
中郎将娶許皇后女弟當時寵幸無比故假稱之　三
月庚戌張禹以老病罷以列侯朝朔望位特進見禮如
丞相(朝直/遥翻)賞賜前後數千萬　夏四月庚辰薛宣為丞
相封髙陽侯(恩澤侯表髙陽/侯食邑于東莞)京兆尹王駿為御史大夫
　王音既以従舅越親用事小心親職(従才/用翻)上以音自
御史大夫入為将軍(将軍中朝/官故曰入)不獲宰相之封(自公孫/𢎞以來)
(為相者/封侯)六月乙巳封音為安陽侯(地理志汝南郡/有安陽侯國)　冬
黄龍見真定(見賢/遍翻)　是嵗匈奴復株累單于死弟且麋
胥立為搜諧若鞮單于遣子左祝都韓王昫留斯侯入
侍以且莫車為左賢王(累力追翻單音蟬且子余翻鞮/丁兮翻昫漢書作胊師古曰音)
(許干/翻)
二年春上行幸雲陽甘泉(甘泉宮在/雲陽縣)　三月博士行大
射禮(古者天子諸侯大夫士皆有大/射之禮博士所行士之射禮也)有飛雉集于庭歴
階登堂而雊(師古曰歴階謂以次/而登也雊古豆翻)後雉又集太常宗正
丞相御史大夫車騎将軍之府又集未央宮承明殿屋
上車騎将軍音待詔寵等上言(師古曰以經術待詔/其人名寵不記姓也)天
地之氣以類相應譴告人君甚㣲而著雉者聴察先聞
雷聲故月令以紀氣(師古曰謂季冬/之月雉雊鷄乳)經載髙宗雊雉之
異以明轉禍為福之驗(師古曰髙宗祭成湯有飛雉升/鼎耳而雊祖已曰惟先假王正)
(厥事故能禳妖/而致百年之夀)今雉以博士行禮之日歴階登堂萬衆
睢睢(師古曰睢睢仰目/視貌音呼惟翻)驚怪連日徑歴三公之府太常
宗正典宗廟骨肉之官然後入宮其宿留告曉人具備
深切(師古曰宿音先就/翻留音力救翻)雖人道相戒何以過是後帝使
中常侍鼂閎詔音曰(鼂古/朝字)聞捕得雉毛羽頗摧折類拘
執者得無人為之(師古曰言人放此雉故/欲為變異者折而設翻)音復對曰陛
下安得亡國之語不知誰主為佞讇之計誣亂聖徳如
此者左右阿䛕甚衆不待臣音復讇而足(復扶又翻讇/古諂字師古)
(曰足益也音子喻/翻足其不足曰足)公卿以下保位自守莫有正言如令
陛下覺寤懼大禍且至身深責臣下繩以聖灋臣音當
先誅豈有以自解哉今即位十五年繼嗣不立日日駕
車而出失行流聞(行所行也言帝所行多非道過/失流布聞於逺方也行下孟翻)海内
𫝊之甚於京師外有㣲行之害内有疾病之憂皇天數
見災異欲人變更(數所角翻見賢遍/翻更工衡翻下同)終已不改天尚不
能感動陛下臣子何望獨有極言待死命在朝暮而已
如有不然老母安得處所尚何皇太后之有髙祖天下
當以誰屬乎(如淳曰老母音之老母也當隨己受罪誅/也又謂己言深切觸悟人主積恚而犯必)
(行之誅不能復顧太后也師古曰如説非也此言摠屬/於成帝耳不然者謂不如所諫而自修改也老母即帝)
(之母太后也言帝不自修改國家危亡太后不/知所處髙祖天下無所付屬也屬音之欲翻)宜謀於
賢智克己復禮(用論語孔子/答顔淵之言)以求天意繼嗣可立災變
尚可銷也　初元帝儉約渭陵不復徙民起邑(事見二/十九卷)
(元帝永光四/年復扶又翻)帝起初陵(即延/陵也)數年後樂覇陵曲亭南更
營之(即新豐戲鄉之地闗中記昌/陵在霸城東二十里樂音洛)将作大匠解萬年(解/尸)
(買翻姓也姓譜自晉唐叔虞食邑/於解今解縣也晉有解狐解揚)使陳湯為奏請為初
陵徙民起邑欲自以為功求重賞湯因自請先徙冀得
美田宅上従其言果起昌陵邑(為萬年湯得罪/罷昌陵張本)夏徙郡
國豪桀貲五百萬以上五千户于昌陵　五月癸未隕
石于杜郵三　六月立中山憲王孫雲客為廣徳王(中/山)
(憲王福靖王勝之𤣥孫也地節元年福薨客/子懐王修嗣五鳳三年修薨無後今立雲)　是嵗城陽
哀王雲薨無子國除(城陽景王章傳/國十世至雲)
三年夏四月赦天下　大旱　王氏五侯争以奢侈相
尚成都侯商嘗病欲避暑従上借明光宮(師古曰黄圖/云明光宮在)
(城内近/桂宮)後又穿長安城引内灃水(地理志灃水出鄠縣/東南北流過上林苑)
(入/渭)注第中大陂以行船立羽盖(羽盖編/羽為之)張周帷(周帷船/之四周)
(皆張/帷)楫棹越歌(師古曰楫棹皆所以行船也令執楫棹/人為越歌也楫謂棹之短者也今吴越)
(之人謂之撓音饒/越歌為越之歌)上幸商第見穿城引水意恨内衘之
未言後㣲行出過曲陽侯第又見園中土山漸臺象白
虎殿(起土山漸臺又為/室屋象白虎殿也)於是上怒以讓車騎将軍音商
根兄弟欲自黥劓以謝太后(劓魚器翻/又牛倨翻)上聞之大怒乃
使尚書責問司𨽻校尉京兆尹知成都侯商等奢僣不
軌藏匿姦猾皆阿縦不舉奏正灋二人頓首省户下(司/𨽻)
(校尉察三輔京兆尹治京邑而阿/縦不舉奏故責之省户禁門也)又賜車騎将軍音䇿
書曰外家何甘樂禍敗(師古曰言此罪過並身自為之/余謂言商等奢侈必将得罪何)
(乃甘心為之以/為樂也樂音洛)而欲自黥劓相戮辱於太后前傷慈母
之心以危亂國家外家宗族彊上一身寖弱日乆今将
一施之(師古曰/行刑罪)君其召諸侯令待府舎(諸侯指商根等/師古曰令摠集)
(音舍待/詔命)是日詔尚書奏文帝誅将軍薄昭故事(見十四/卷文帝)
(前十/年)車騎将軍音藉稾請罪(師古曰自坐稾/上言待刑戮也)商立根皆
負斧質謝良乆乃已上特欲恐之實無意誅也　秋八
月乙卯孝景廟北闕災　初許皇后與斑偼伃皆有寵
於上上嘗遊後庭欲與倢伃同輦載(偼伃音接/于下同)偼伃辭
曰觀古圗畫賢聖之君皆名臣在側三代末主乃有嬖
妾今欲同輦得無近似之乎(師古曰嬖愛也音必計翻/又卑義翻近音巨靳翻)
上善其言而止太后聞之喜曰古有樊姬(張晏曰楚王/好田樊姬為)
(不食禽獸之肉按/樊姬事楚荘王)今有斑偼伃斑偼伃進侍者李平得
幸亦為偼伃賜姓曰衞其後上㣲行過陽阿主家(師古/曰陽)
(阿平原之縣也應劭曰平原漯隂東南五十里有陽阿/鄉故縣也  考異曰五行志作河陽主伶𤣥趙后外傳)
(及荀紀亦作河陽外戚傳顔師古注曰陽阿平原之縣/也今俗書阿字作河或為河陽皆後人所妄改耳今従)
(之/)悦歌舞者趙飛燕(師古曰以其體/輕故曰飛燕)召入宮大幸有女
弟復召入(復扶/又翻)姿性尤醲粹左右見之皆嘖嘖嗟賞(嘖/嘖)
(衆口稱羡而作/聲也音側革翻)有宣帝時披香博士淖方城在帝後(披/香)
(博士後宮女職也/淖音女教翻姓也)唾曰此禍水也滅火必矣姊弟俱為
偼伃貴傾後宮許皇后斑偼伃皆失寵於是趙飛燕譛
告許皇后斑偼伃挟媚道(婦人挟媚道者蠱/詛他人求已親媚)祝詛後宮
詈及主上(祝職救翻詛荘/助翻詈力智翻)冬十一月甲寅許后廢處昭
臺宮(師古曰宮在上林/苑中處昌呂翻)后姊謁皆誅死親屬歸故郡(后/姊)
(謁為平安剛侯夫人/許氏本山陽人也)考問斑偼伃偼伃對曰妾聞死生
有命富貴在天(論語載子夏答/司馬牛之言)修正尚未䝉福為邪欲
以何望使鬼神有知不受不臣之愬(師古曰祝詛主/上是不臣也)如
其無知愬之何益故不為也上善其對赦之賜黄金百
斤趙氏姊弟驕妬偼伃恐乆見危乃求共養太后於長
信宮(師古曰共音居用翻養音弋向翻宮/閣記長信殿在長樂宮太后常居之)上許焉　廣
漢男子鄭躬等六十餘人攻官寺簒囚徒盗庫兵自稱
山君(廣漢郡髙帝分蜀郡置屬益州師古曰逆取/曰簒風俗通寺司也諸官府所止皆曰寺)
四年秋勃海清河信都河水湓溢(勃海唐滄景州清河/唐貝州信都唐冀州)
(師古曰湓湧/也音普頓翻)灌縣邑三十一敗官亭民舍四萬餘所(敗/補)
(邁/翻)平陵李尋奏言議者常欲求索九河故迹而穿之今
因其自决可且勿塞以觀水埶(索山客翻塞/悉則翻下同)河欲居之
當稍自成川跳出沙土然後順天心而圗之必有成功
而用財力寡於是遂止不塞朝臣數言百姓可哀上遣
使者處業振贍之(師古曰䖏業謂安處之使得/居業數所角翻處昌呂翻)廣漢鄭
躬黨與濅廣犯歴四縣衆且萬人州郡不能制冬以河
東都尉趙䕶為廣漢太守發郡中及蜀郡合三萬人擊
之或相捕斬除罪(師古曰賊黨相/捕斬赦其本罪)旬月平遷䕶為執金
吾賜黄金百斤　是嵗平阿安侯王譚薨上悔廢譚使
不輔政而薨也乃復進成都侯商(復扶/又翻)以特進領城門
兵置幕府得舉吏如将軍(漢制列将軍置/幕府得舉吏)魏郡杜鄴時
為郎素善車騎将軍音見音前與平阿侯有隙即説音
曰夫戚而不見殊孰能無怨(師古曰戚近也殊謂/異於疏也説輸芮翻)昔秦
伯有千乗之國而不能容其母弟(師古曰秦景公母弟公/子鍼有寵於其父桓)
(公景公立鍼懼而奔晉事在昭元年故經書/秦伯之弟鍼出奔晉傳曰稱弟罪秦伯也)春秋譏焉
周召則不然(師古曰言周公召公無私怨也余謂/不然者不為秦伯之為也召讀曰邵)忠以
相輔義以相匡同己之親等已之尊不以聖徳獨兼國
寵又不為長専受榮任分職於陕並為弼凝(師古曰分/職於陕謂)
(自陕以東周公主之自陕以西召公主之陕即今陕州/縣也音式冉翻而説者妄云分陕是潁川郟縣謬矣弼)
(凝謂左輔右弼前凝後丞也今按字書陕従兩/入郏従兩人人自不考耳為于偽翻長知兩翻)故内無
感恨之隙(師古曰感/音胡闇翻)外無侵侮之羞俱享天祐兩荷髙
名者盖以此也(荷下/可翻)竊見成都侯以特進領城門兵復
有詔得舉吏如五府(丞相御史及車騎左右/将軍府也復扶又翻)此明詔所
欲必寵也将軍宜承順聖意加異徃時每事凡議必與
及之發於至誠則孰不説諭(師古曰言皆出於至誠彼/必和説無憂乖異也説讀)
(曰/悦)音甚嘉其言由是與成都侯商親宻二人皆重鄴
永始元年春正月癸丑太官凌室火(師古曰凌室藏氷/之室凌音力證翻)
(又音/陵)戊午戾后園南闕火(二考異曰五行志及荀紀/  火皆作災今従漢書)
上欲立趙偼伃為皇后皇太后嫌其所出㣲甚難之太
后姊子淳于長為侍中數徃來通語東宮(數所/角翻)嵗餘乃
得太后指許之夏四月乙亥上先封偼伃父臨為成陽
侯(恩澤侯表成陽侯/食邑於汝南新息)諌大夫河間劉輔上書(漢書劉輔/河間宗室)
言昔武王周公承順天地以饗魚烏之瑞然猶君臣祗
懼動色相戒(今文尚書㤗誓曰白魚入于王舟有火/復于王屋流為烏周公曰復哉復哉)况
於季世不䝉繼嗣之福屢受威怒之異者虖(威怒謂皇/天降威震)
(怒也虖/古乎字)雖夙夜自責改過易行(行下/孟翻)畏天命念祖業妙
選有徳之世考卜窈窕之女(鄭𤣥曰考猶稽也師/古曰窈窕幽閒也)以承
宗廟順神祗心塞天下望(塞悉/則翻)子孫之祥猶恐晚暮今
乃觸情縦欲傾於卑賤之女欲以母天下不畏於天不
愧於人惑莫大焉里語曰腐木不可以為柱人婢不可
以為主(可考異曰劉輔傳云腐木不可以為柱卑人不/  以為主荀紀柱作珪卑人作人婢今柱従漢)
(書人婢/従荀紀)天人之所不予必有禍而無福市道皆共知之
(師古曰市道市中之道也一曰市/人及行於道路者也予讀曰與)朝廷莫肯壹言臣竊
傷心不敢不盡死書奏上使侍御史收縛輔繫掖庭祕
獄(師古曰漢舊儀掖庭詔獄令丞/宦者為之主理婦人女宫也)羣臣莫知其故於是
左将軍辛慶忌右将軍亷褒光禄勲琅邪師丹太中大
夫谷永(四人皆/中朝官)俱上書曰竊見劉輔前以縣令求見擢
為諌大夫(輔以襄賁令上書言得失召見擢/諫大夫襄賁東海縣也賁音肥)此其言必
有卓詭切至當聖心者故得拔至於此旬月之間收下
秘獄(下遐/稼翻)臣等愚以為輔幸得託公族之親在諫臣之
列新従下土來未知朝廷體獨觸忌諱不足深過(過猶/罪也)
小罪宜隠忍而已如有大惡宜暴治理官與衆共之(理/官)
(謂廷尉也師古曰令衆人知其罪抶而/罰之暴顯示也顯示其罪使理官治之)今天心未豫(張/晏)
(曰豫悦/豫也)災異屢降水旱迭臻方當隆寛廣問褒直盡下
之時也而行慘急之誅於諫争之臣(争讀/曰諍)震驚羣下失
忠直心假令輔不坐直言所坐不著(師古曰/著明也)天下不可
户曉(師古曰言不可/家家曉諭之也)同姓近臣本以言顯其於治親養
忠之義(治直/之翻)誠不宜幽囚於掖庭獄公卿以下見陛下
進用輔亟而折傷之暴人有懼心精鋭銷耎(師古曰人/人皆懼也)
(蘇林曰耎弱也師古曰/耎音乃亂翻又乳兖翻)莫敢盡節正言非所以昭有虞
之聴(師古曰舜有敢諫之鼓故言有/虞之聴也一曰謂達四聰也)廣徳美之風臣等
竊深傷之惟陛下留神省察(省悉/井翻)上乃徙輔繫共工獄
(蘇林曰考工也師古曰少府之/屬官亦有詔獄共讀與龔同)減死罪一等論為鬼薪
(應劭曰取薪給宗廟/為鬼薪三嵗刑也)　初太后兄弟八人獨弟曼早死
不侯(鳳嗣父爵陽平侯崇安成侯庶弟五人/同日封謂之五侯八人之中獨曼不侯)太后憐之
曼寡婦渠供養東宮(供古用翻/養余亮翻)子莽幼孤不及等比(師/古)
(曰比音必寐翻余/謂當音毗至翻)其羣兄弟皆将軍五侯子乗時侈靡
(師古曰乗因也/因富貴之時)以輿馬聲色佚游相髙(師古曰佚/與逸同)莽因
折節為恭儉勤身博學(折而/設翻)被服如儒生(師古曰被/音皮義翻)事
母及寡嫂養孤兄子行甚敕備(莽兄永早死有/子光行下孟翻)又外交
英俊内事諸父曲有禮意大将軍鳳病莽侍疾親嘗藥
(鄭𤣥曰嘗藥/度其所堪)亂首垢面不解衣帶連月鳳且死以託太
后及帝拜為黄門郎(漢舊儀曰黄門郎屬黄門令日暮/入對青瑣門拜名曰夕郎董巴曰)
(禁門曰/黄闥)遷射聲校尉乆之叔父成都侯商上書願分户
邑以封莽長樂少府戴崇(姓譜戴宋戴公之後一曰/宋滅戴子孫以國為氏)侍
中金渉中郎陳湯等皆當世名士咸為莽言(為于偽/翻下同)上
由是賢莽太后又數以為言(數所/角翻)五月乙未封莽為新
都侯(莽傳以南陽新野之/都鄉為新都侯國)遷騎都尉光禄大夫侍中宿衞
謹敕爵位益尊節操愈謙散輿馬車裘振施賔客(師古/曰振)
(舉也施/式智翻)家無所餘收贍名士交結将相卿大夫甚衆故
在位者更推薦之(更工/衡翻)游者為之談説虚譽隆洽傾其
諸父矣(隆盛也洽漸/浃也周徧也)敢為激發之行處之不慚恧(師古/曰激)
(急動恧愧也激音工歴翻行下/孟翻處昌吕翻恧音女六翻)嘗私買侍婢昆弟或頗
聞知莽因曰後将軍朱子元無子(朱博字/子元)莽聞此兒種
宜子(師古曰此兒謂所/買婢也種章勇翻)即日以婢奉朱博其匿情求名
如此(王莽事/始此)六月丙寅立皇后趙氏大赦天下皇后既
立寵少衰而其女弟絶幸為昭儀居昭陽宮其中庭彤
朱而殿上髹漆(師古曰以漆漆物謂之髹音許求翻又/許昭翻今闗東俗器物一再著漆者謂)
(之捎漆捎即髹聲之轉重耳髹字或作䰍音義亦與髹/同今闗西俗云黒髹盤朱髹盤其音如此兩義並通毛)
(晃曰髹/赤黒漆)切皆銅沓黄金塗(師古曰切門限也音千結翻/沓冒其頭也塗以金塗銅上)
(也沓音/他合翻)白玉階(師古曰階所/由陞殿陛也)壁帶徃徃為黄金缸函藍
田璧明珠翠羽飾之(服䖍曰缸壁中之横帶也晉灼曰/以金環飾之也師古曰壁帶壁之)
(横木露出如帶者也於壁帶之中徃徃以金為缸若車/缸之形也其缸中著玉璧明珠翠羽耳藍田山名出美)
(玉缸音工流俗/讀之音江非也)自後宫未嘗有焉趙后居别館多通侍
郎宫奴多子者(侍郎郎之得出入禁中者宫奴/有罪沒為宫奴給使宫中者)昭儀嘗
謂帝曰妾姊性剛有如為人構陷則趙氏無種矣(種章/勇翻)
因泣下悽惻帝信之有白后姦状者帝輙殺之由是后
公為淫恣無敢言者然卒無子(卒子/恤翻)光禄大夫劉向以
為王教由内及外自近者始(詩大序關睢后妃之徳也/風之始也所以風天下而)
(正夫婦也故曰正/始之道王化之基)於是採取詩書所載賢妃貞婦興國
顯家及孽嬖亂亡者(師古曰孽庶/也嬖愛也)序次為列女傳凡八
篇及采𫝊記行事著新序説苑凡五十篇奏之數上疏
言得失陳法戒(數所/角翻)書數十上以助觀覽補遺闕(上時/掌翻)
上雖不能盡用然内嘉其言常嗟歎之　昌陵制度奢
泰乆而不成劉向上疏曰臣聞王者必通三統(應劭曰/二王之)
(後與己為三綂也孟康曰天地人之始也張晏曰一曰/天綂謂周以十一月建子為正天始施之端也二曰地)
(綂謂殷以十二月建丑為正地始化之端也三曰人綂/謂夏以十三月建寅為正人始成之端也師古曰諸家)
(之説皆不備也言王者象天/地人之三綂故存三代也)明天命所授者博非獨一
姓也自古及今未有不亡之國孝文皇帝嘗美石槨之
固張釋之曰使其中有可欲雖錮南山猶有隙夫死者
無終極而國家有廢興故釋之之言為無窮計也(釋之/對詳)
(見十四卷文/帝前三年)孝文寤焉遂薄塟棺槨之作自黄帝始(古/之)
(塟者厚衣之以薪塟之中野/不封不樹黄帝易之以棺槨)黄帝尭舜禹湯文武周公
丘隴皆小塟具甚㣲(晋灼曰丘/壠冢墳也)其賢臣孝子亦承命順
意而薄塟之此誠奉安君父忠孝之至也孔子塟母於
防(師古曰防魯邑名也杜/預曰昌邑縣西有防城)墳四尺(記檀弓曰孔子既得/合塟於防曰古者墓)
(而不墳今丘也東西南北之人也不可以不識也於是/封之崇四尺師古曰墳者謂積土也春秋緯天子墳髙)
(三仞樹以松諸侯半之樹以柏大夫八尺樹以藥草士/四尺樹以槐庶人無墳樹以楊栁鄭𤣥曰孔子盖用士)
(禮/)延陵季子塟其子封墳掩坎其髙可隠(孟康曰隠蔽/之財可見而)
(已臣瓉曰謂人立可隠肘也師/古曰瓉説是也隠音於靳翻)故仲尼孝子而延陵慈
父舜禹忠臣周公弟弟(師古曰弟弟者言弟能/順理也上弟音徒計翻)其塟君
親骨肉皆㣲薄矣非茍為儉誠便於體也秦始皇塟於
驪山之阿下錮三泉上崇山墳水銀為江海黄金為鳬
鴈珎寶之臧(臧古藏字通/下臧椁同)機械之變棺槨之麗宫館之
盛不可勝原(詳見七卷秦始皇/三十七年勝音升)天下苦其役而反之驪
山之作未成而周章百萬之師至其下矣(事見七卷秦/二世二年)
項籍燔其宫室營宇(事見九卷/髙帝元年)牧兒持火照求亡羊失
火燒其臧椁自古及今塟未有盛如始皇者也數年之
間外被項籍之災(被皮/義翻)内離牧竪之禍(師古曰/離遭也)豈不哀
哉是故徳彌厚者塟彌薄知愈深者塟愈㣲無徳寡知
(知讀曰智/下賢知同)其塟愈厚丘壠愈髙宫闕甚麗發掘必速由
是觀之明暗之效塟之吉凶昭然可見矣陛下即位躬
親節儉始營初陵其制約小天下莫不稱賢明(始營陵/見上卷)
(建始/二年)及徙昌陵増庳為髙(師古曰庳/下也音婢)積土為山發民墳
墓積以萬數營起邑居期日廹卒(師古曰卒/讀曰猝)功費大萬
百餘(應劭曰大萬/億也大巨也)死者恨於下生者愁於上臣甚惛焉
(師古曰惛謂不了言惑於此事也惛音昏/一云惛古閔字憂病也余謂當從後説)以死者為有
知發人之墓其害多矣若其無知又安用大謀之賢知
則不説(説讀與悦/同下同)以示衆庶則苦之若茍以説愚夫淫
侈之人又何為哉唯陛下上覽明聖之制以為則下觀
亡秦之禍以為戒初陵之模宜従公卿大夫之議以息
衆庶上感其言初解萬年自詭昌陵三年可成卒不能
就(卒子/恤翻)羣臣多言其不便者下有司議(下遐/稼翻)皆曰昌陵
因卑為髙度便房猶在平地上(漢書音義曰便房藏/中便坐也度徒洛翻)客
土之中不保幽冥之靈淺外不固(服䖍曰取它處土/以増髙為客土)卒
徒工庸以鉅萬數至然脂夜作取土東山且與穀同賈
(師古曰賈/讀曰價)作治數年天下徧被其勞(治直之翻/被皮義翻)故陵因
天性㨿真土處勢髙敞旁近祖考(初陵近渭陵又西近/茂陵處昌吕翻近其)
(靳/翻)前又已有十年功緒(師古曰緒/謂端次也)宜還復故陵勿徙民
便秋七月詔曰朕執徳不固謀不盡下(師古曰言不/博謀於羣下)過
聴将作大匠萬年言昌陵三年可成(師古曰過誤也/萬年解萬年也)作
治五年中陵司馬殿門内尚未加功(如淳曰陵中有司/馬殿門如生時制)
(也臣瓉曰天子之藏壙中無司馬殿門也此謂陵上寝/殿及司馬門也時皆未作之故曰尚未加功師古曰中)
(陵陵中正寝也司/馬殿門瓉説是也)天下虛耗百姓罷勞客土疏惡(罷讀/曰疲)
(疏音/疎)終不可成朕惟其難(師古曰/惟思也)怛然傷心(怛當割翻/驚也懼也)
(悼也不/安也)夫過而不改是謂過矣(師古曰論語載孔/子之言故詔引之)其罷
昌陵及故陵勿徙吏民(罷昌陵還故陵而故陵/勿起陵邑徙吏民也)令天下
毋有動揺之心　初鄼侯蕭何之子嗣為侯者無子及
有罪凡五絶祀髙后文帝景帝武帝宣帝思何之功輒
以其支庶紹封(蕭何薨子祿嗣薨亡子髙后乃封何夫/人同為鄼侯小子延為筑陽侯孝文元)
(年罷同更封延為鄼侯薨子遺嗣薨亡子文帝復以遺/弟則嗣有罪免景帝二年封則弟嘉為武陽侯薨子勝)
(嗣有罪免武帝元狩中復以鄼户二千四百封何曾孫/慶為鄼侯慶則子也薨子夀成嗣坐罪免宣帝封何𤣥)
(孫建世為鄼/侯凡五紹封)是嵗何七世孫鄼侯獲坐使奴殺人减死
完為城旦(獲建世/孫也)先是上詔有司訪求漢初功臣之後
乆未省録杜業説上曰(先悉薦翻省悉/井翻説輸芮翻)唐虞三代皆封
建諸侯以成太平之美是以燕齊之祀與周並傳(太公/封於)
(齊至周安王二十三年始為田/氏所滅召公封於燕後周而滅)子繼弟及歴載不墮(師/古)
(曰弟繼兄位謂之及載子/亥翻墮毁也音火規翻)豈無刑辟(辟毗/亦翻)繇祖之竭力
故支庶賴焉(師古曰言國家非無刑辟而功臣子孫得/不䧟罪辜而能長存者思其先人之力令)
(有嗣/續也)迹漢功臣亦皆剖符世爵受山河之誓(髙帝封爵/之誓曰使)
(黄河如帶泰山若厲/國以永存爰及苖裔)百餘年間而襲封者盡朽骨孤於
墓苖裔流於道生為愍𨽻死為轉屍(應劭曰死不能塟/故屍流轉在溝壑)
(之中師古曰愍𨽻者言/為徒𨽻在可哀愍之中)以徃况今(師古曰/况譬也)甚可悲傷聖
朝憐閔詔求其後四方忻忻靡不歸心出入數年而不
省察恐議者不思大義徒設虛言則厚徳掩息吝簡布
章(吝靳也簡略也言既詔求其後復靳而不/封畧而不問若如此必布聞於天下也)非所以示
化勸後也雖難盡繼宜従尤功(言漢之功臣絶世者多/雖難盡繼宜取功尤重)
(者後紹其/國封也)上納其言癸夘封蕭何六世孫南䜌長喜為
鄼侯(地理志南䜌縣屬鉅鹿郡孟康曰䜌音力全翻百/官表縣令長皆秦官掌治其縣萬户以上為令秩)
(千石至六百石减萬户為長秩五百石至三百石長知/兩翻  考異曰成紀元延元年封蕭相國後喜為鄼侯)
(荀胡皆用之按功臣表永始元年釐侯喜紹封三年薨/永始四年質侯尊嗣五年薨質侯章嗣蓋本紀誤以永)
(始為元/延故也)　立城陽哀王弟俚為王(鴻嘉二年哀王雲薨/無後  考異曰漢紀)
(俚作悝今/従漢書)　八月丁丑太皇太后王氏崩(師古曰宣帝/王皇后也)
　九月黑龍見東萊(見賢/遍翻)　丁巳晦日有食之(曰考異/  荀紀)
(作乙巳按長歴/丁巳晦荀説誤)　是嵗以南陽太守陳咸為少府侍中
淳于長為水衡都尉
二年春正月己丑安陽敬侯王音薨王氏唯音為修整
數諫正(數所/角翻)有忠直節　二月癸未夜星隕如雨繹繹
未至地滅(師古曰繹/繹光采貌)　乙酉晦日有食之　三月丁酉
以成都侯商為大司馬衞将軍紅陽侯王立位特進領
城門兵　京兆尹翟方進為御史大夫(翟亭歴翻/又直格翻)　谷
永為凉州刺史奏事京師訖當之部(凉州部隴西天水/武都金城安定北)
(地武威張掖燉煌酒泉等郡漢制諸州刺史常以/八月廵行所部録囚徒考殿最嵗盡詣京師奏事)上使
尚書問永受所欲言(師古曰永冇所言/令尚書即受之)永對曰臣聞王
天下有國家者(王于/况翻)患在上有危亡之事而危亡之言
不得上聞如使危亡之言輙上聞(師古曰如若/也冇即上聞)則商周
不易姓而迭興三正不變改而更用(更工/衡翻)夏商之将亡
也行道之人皆知之(師古曰凡在/道路行者也)晏然自以若有天日
莫能危(尚書大傳曰桀云天之有日猶吾之有民日冇/亡哉日亡吾亦亡矣師古曰自謂如日在天而)
(無有能/傷危也)是故惡日廣而不自知大命傾而不寤易曰危
者有其安者也亡者保其存者也(師古曰易下繫之辭/也言安必思危存不)
(忘亡乃得/保其安存)陛下誠垂寛明之聴無忌諱之誅使芻蕘之
臣得盡所聞於前(刈草曰芻采薪曰/蕘文王詢于芻蕘)羣臣之上願社稷
之長福也元年九月黑龍見(見賢/遍翻)其晦日有食之今年
二月己未夜星隕乙酉日有食之(己當作癸此承/谷永傳之誤)六月
之間大異四發二二而同月三代之末春秋之亂未嘗
有也臣聞三代所以隕社稷喪宗廟者皆由婦人與羣
惡沈湎於酒(喪息浪翻/沈持林翻)秦所以二世十六年而亡者(秦/始)
(皇二十六年初幷天下三十七年崩/二世三年而亡其有天下財十六年)養生泰奢奉終泰
厚也二者陛下兼而有之臣請略陳其效建始河平之
際許斑之貴傾動前朝(師古曰許皇后及斑/偼伃之家朝直遥翻)熏灼四方
女寵至極不可上矣(師古曰上/猶加也)今之後起十倍于前(如/淳)
(曰謂趙李本/從㣲賤起也)廢先帝法度聴用其言官秩不當縦釋王
誅(師古曰縦放也釋解也王誅/謂王法當誅者當丁浪翻)驕其親屬假之威權従
横亂政(師古曰従音子用/翻横音胡孟翻)刺舉之吏莫敢奉憲又以掖
庭獄大為亂阱(師古曰阱穿也為阬阱以拘繫人也亂/者言其非正而又多也阱音才性翻仲)
(馮曰言設獄陷人如/阱耳余謂仲説是)榜箠㿊於炮烙(師古曰㿊痛也炮/烙紂所作刑也膏)
(塗銅柱加之火上令罪人行其上輙/墮炭中笑而以為樂㿊音千感翻)絶滅人命主為趙
李報徳復怨(師古曰復亦報/也為于偽翻)反除白罪建治正吏(師古/曰反)
(讀曰幡罪之明白者反而除/之吏之公正者建議劾治也)多繫無辜掠立廹恐(師古/曰掠)
(笞服之立/其罪名)至為人起責分利受謝(師古曰言富賈有錢/假託其名代之為主)
(放與它人以取利息而共分之/或受報謝别取財物為于偽翻)生入死出者不可勝數
(勝音/升)是以日食再既以昭其辜(孟康曰既盡也/師古曰昭明也)王者必
先自絶然後天絶之今陛下棄萬乗之至貴樂家人之
賤事(師古曰謂私畜田及/奴婢財物樂音洛)厭髙美之尊號好匹夫之卑
字(孟康曰成帝好㣲行更作私字以相呼/如淳曰稱張放家人為卑字好呼到翻)崇聚僄輕無
義小人以為私客(師古曰僄疾也音/頻妙翻又匹妙翻)數離深宫之固(數/所)
(角翻離/力智翻)挺身晨夜與羣小相隨(師古曰挺引/也音大鼎翻)烏集雜㑹
醉飽吏民之家(師古曰言聚散不/常如烏鳥之集)亂服共坐沈湎媟嫚
溷淆無别黽勉遁樂(師古曰黽勉言不息也遁流遁也/言流遁為樂也沈持林翻樂音洛)
晝夜在路典門户奉宿衞之臣執干戈而守空宫公卿
百僚不知陛下所在積數年矣王者以民為基民以財
為本財竭則下畔下畔則上亡是以明王愛飬基本不
敢窮極使民如承大祭(論語孔子答仲弓之/言師古曰言常畏慎)今陛下輕
奪民財不愛民力聴邪臣之計去髙敞初陵改作昌陵
役百乾谿費擬驪山(楚靈王侈心無厭民不堪其役潰/於乾谿王縊而死驪山事見秦紀)
(師古曰擬比也言勞役之工百倍於楚靈王費財之廣/比於秦始皇杜預曰乾谿在譙國城父縣南乾音干)
靡敝天下(師古曰靡/音武皮翻)五年不成而後反故百姓愁恨感
天饑饉仍臻(師古曰/仍頻也)流散宂食餧死於道以百萬數(師/古)
(曰宂亦散也餧餓也冗/音人勇翻餧音乃賄翻)公家無一年之畜(師古曰畜/讀曰蓄)百
姓無旬月之儲上下俱匱無以相救詩云殷鑒不逺在
夏后之世(師古曰大雅/蕩之篇也)願陛下追觀夏商周秦所以失
之以鏡考已行(師古曰鏡謂鑒照之/考校也行下孟翻)有不合者臣當伏
妄言之誅(師古曰言上所為違於節儉皆與永言同余/謂此言帝之失行與夏殷周秦所以失者合)
(耳/)漢興九世百九十餘載(載子/亥翻)繼體之主七皆承天順
道遵先祖灋度或以中興或以治安(治直/吏翻)至於陛下獨
違道縦欲輕身妄行當盛壮之隆無繼嗣之福有危亡
之憂積失君道不合天意亦以多矣為人後嗣守人功
業如此豈不負哉方今社稷宗廟禍福安危之機在於
陛下陛下誠能昭然逺寤専心反道(師古曰反/猶還也)舊愆畢
改新徳既章則赫赫大異庶幾可銷天命去就庶幾可
復(師古曰去就言去/離無徳而就有徳)社稷宗廟庶幾可保唯陛下留神
反覆孰省臣言帝性寛好文辭而溺於宴樂(省悉井翻/好呼到翻)
(樂音/洛)皆皇太后與諸舅夙夜所常憂至親難數言(數所/角翻)
故推永等使因天變而切諌勸上納用之永自知有内
應展意無所依違(師古曰/展申也)每言事輙見答禮(師古曰如/禮而答之)
(余謂答禮者答/之而又加禮也)至上此對(上時/掌翻)上大怒衞将軍商宻擿
永令發去(師古曰擿/謂發動之)上使侍御史收永敕過交道廐者
勿追(晋灼曰交道廐去長/安六十里近延陵)御史不及永還上意亦解自
悔(悔遣侍御/史收永也)　上嘗與張放及趙李諸侍中共宴飲禁
中皆引滿舉白(服䖍曰舉滿桮有餘白瀝者罸之也孟/康曰舉白見驗飲酒盡不也師古曰謂)
(引取滿觴而飲飲訖舉觴告白盡不也一説白者罸爵之/名飲有不盡者則以此爵罰之魏文侯與大夫飲酒令)
(曰不釂者浮以大白於是公乗不仁舉/白浮君是也釂子省翻飲酒盡爵也)談笑大噱(師古/曰噱)
(笑聲也音其略翻或曰噱謂/唇口之中大笑則見此説非)時乗輿幄坐張畫屏風(乗/繩)
(證翻師古曰坐音材卧/翻畫占畫字通下同)畫紂醉踞妲己作長夜之樂(妲/當)
(割翻妲己有蘓/氏之女樂音洛)侍中光禄大夫班伯乆疾新起(姓譜班/楚令尹)
(鬬班之後斑書叙傳自以為楚令尹子文之後子文初/生棄於夣中而虎乳之楚人謂乳為穀謂虎為於菟故)
(名穀於菟楚人謂虎班其子以為號師古注曰子文之/子鬪班亦為楚令尹余按左傳荘三十年申公鬪班殺)
(令尹子元鬬穀於菟為/令尹恐班非子文之子)上顧指畫而問伯曰紂為無道
至於是虖(虖古/乎字)對曰書云乃用婦人之言(師古曰今文/尚書㤗誓之)
(辭/)何有踞肆於朝(師古曰肆放也/陳也朝直遥翻)所謂衆惡歸之不如
是之甚者也(師古曰論語稱子貢曰紂之不善不如是/之甚也是以君子惡居下流天下之惡皆)
(歸/焉)上曰茍不若此此圗何戒對曰沈湎于酒㣲子所以
告去也(孔穎達云酒誥注云飲酒齊色曰湎然則湎者/顔色湎然齊一之辭師古曰㣲子殷之卿士封)
(於㣲爵稱子也殷紂錯亂天命㣲子作誥告箕子比干/而去其誥曰用沈酗于酒用亂敗厥徳于下我其發出)
(狂吾家耄遜于荒/事見尚書㣲子篇)式號式謼大雅所以流連也(師古曰/大雅蕩)
(之詩曰式號式謼俾晝作夜言醉酒號呼以晝為夜也/流連言作詩之人嗟歎而泣涕流連也而説者乃以流)
(連為荒亡盖失之矣大雅所以流/連不謂飲酒之人也謼音火故翻)詩書滛亂之戒其原
皆在於酒上乃喟然歎曰吾乆不見班生今日復聞讜
言(復扶又翻師古曰讜/言善言也讜音黨)放等不懌(師古曰懌/悦也音亦)稍自引起
更衣(更工/衡翻)因罷出時長信庭林表適使來聞見之(孟康/曰長)
(信太后宫名也庭林表宫中婦人官名也師古曰長信/宮庭之林表也林表官名耳庭非官稱也使疏吏翻)
後上朝東宫(朝直/遥翻)太后泣曰帝閒顔色瘦黑(師古曰閒/謂比日也)
班侍中本大将軍所舉(大将軍謂/王鳳也)宜寵異之益求其比
以輔聖徳(鳳初薦伯宜勸學召見親近今太后以其能/諫正欲令帝寵異之也師古曰比類也音必)
(寐翻當/如字)宜遣富平侯且就國(富平侯/張放)上曰諾上諸舅聞
之以風丞相御史(師古曰風/讀曰諷)求放過失於是丞相宣御
史大夫方進奏放驕蹇縦恣奢滛不制拒閉使者(侍御/史修)
(奉使至放家逐名捕賊奴従者/閉門設弓弩距使者不肯内)賊傷無辜(放知李游君/欲獻女求不)
(得使奴康等之/其家賊傷三人)従者支屬並乗權勢為暴虐(従才/用翻)請免
放就國(丞考異曰叙傳云王音以風丞相御史按放傳/  相宣御史大夫方進奏放過惡音以正月乙)
(巳薨方進以三月丁酉為御史大夫然則風丞相御史/者疑非音也放傳又云上諸舅皆害其寵故但云上諸)
(舅/)上不得已(師古曰/已止也)左遷放為北地都尉其後比年數
有災變(師古曰比頻也比/毗至翻數所角翻)故放乆不得還璽書勞問不
絶(璽斯氏翻/勞力到翻)敬武公主有疾詔徵放歸第視母疾數月
主有瘳後復出放為河東都尉(復扶/又翻)上雖愛放然上廹
太后下用大臣故常涕泣而遣之　卭成太后之崩也
(卭成太后孝宣王皇后也父奉光封卭成侯故書卭成/太后以别孝元王皇后恩澤侯表卭成侯國於濟隂)
喪事倉卒吏賦歛以趨辦(卒讀曰猝歛力贍翻師古曰/趨讀曰趣言茍取辦趣與促)
(同/)上聞之以過丞相御史(過罪/也)冬十一月己丑䇿免丞
相宣為庶人御史大夫方進左遷執金吾二十餘日丞
相官缺羣臣多舉方進者上亦器其能十一月壬子擢
方進為丞相封髙陵侯(恩澤侯表髙陵侯國于琅邪方/考異曰方進傳丞相薛宣免)
(進亦左遷執金吾二十餘日遂擢為丞相而荀紀云秋/八月方進貶為執金吾盖以公卿表云三月丁酉京兆)
(尹方進為御史大夫八月貶為執金吾故致此誤也按公/卿表所云者謂方進自三月為御史大夫至十一月而)
(貶凡居官八月耳又黒龍見東萊在去年九月谷永傳/著之甚明而荀悦亦載之于此年云冬黒龍見東萊盖)
(因陳湯獲罪在今年故也漢春秋雖正/黒龍之誤而方進貶官猶承荀悦之失)以諸吏散騎光
禄勲孔光為御史大夫(散悉/亶翻)方進以經術進(方進以射/䇿甲科為)
(郎舉明經/遷議郎)其為吏用灋刻深好任勢立威有所忌惡峻
文深詆中傷甚多(好呼到翻惡烏/路翻中竹仲翻)有言其挟私詆欺不
専平者上以方進所舉應科不以為非也(科律/條也)光褒成
君霸之少子也(霸見二十八卷/元帝永光元年)領尚書典樞機十餘年
守法度修故事上有所問據經灋以心所安而對不希
指茍合(師古曰希指希望/天子之意指也)如或不従不敢强諫争(争讀/曰諍)
以是乆而安時有所言輙削草藳(服䖍曰言己繕書/更削壊其草也)以
為章主之過以奸忠直人臣大罪也(師古曰奸求也奸/忠直之名也奸音)
(干/)有所薦舉惟恐其人之聞知沐日歸休兄弟妻子燕
語終不及朝省政事(朝直/遥翻)或問光温室省中樹皆何木
也光嘿不應更答以他語其不泄如是　上行幸雍祠
五畤(建始二年罷雍五畤今以乆無繼嗣并/甘泉秦畤皆復之雍於用翻畤音止)　衞将軍
王商惡陳湯奏湯妄言昌陵且復發徙(初湯請起昌陵/邑既罷昌陵丞)
(相御史請廢昌陵邑中室奏未下人以問湯第宅不徹/得無復發徙湯曰縣官且順聴羣臣言猶復發徙之也)
(惡烏/路翻)又言黑龍冬出㣲行數出之應(東萊郡黒龍出人/以問湯曰是所謂)
(𤣥門開㣲行數出出入不時/故龍以非時出也數所角翻)廷尉奏湯非所宜言大不
敬詔以湯有功(有斬郅/支功)免為庶人徙邉上以趙后之立
也淳于長有力焉故徳之乃追顯其前白罷昌陵之功
下公卿議封長(下遐/稼翻)光禄勲平當以為長雖有善言不
應封爵之科(姓譜平齊相晏平仲之後一曰韓哀侯少/子婼食采平邑因以為氏髙祖之法非有)
(功不/侯)當坐左遷鉅鹿太守上遂下詔以常侍閎衞尉長
首建至䇿(師古曰閎/王閎也)賜長閎爵闗内侯将作大匠萬年
佞邪不忠毒流衆庶與陳湯俱徙燉煌(燉徒/門翻)初少府陳
咸衞尉逢信官簿皆在翟方進之右(逢皮江翻姓也古/有逢䝉師古曰簿)
(謂伐閲也簿/音主簿之簿)方進晚進為京兆尹與咸厚善及御史大
夫缺三人皆名卿俱在選中而方進得之㑹丞相薛宣
得罪與方進相連上使五二千石雜問丞相御史(晉灼/曰大)
(臣獄重故以秩二千/石者五人詰責之)咸詰責方進冀得其處方進心恨
(詰去/吉翻)陳湯素以材能得幸於王鳳及王音咸信皆與湯
善湯數稱之於鳳音所(數所/角翻)以此得為九卿及王商黜
逐湯方進因奏咸信附㑹湯以求薦舉茍得無恥皆免
官(考異曰咸信免官皆在明/年以後因陳湯事連言之)　是嵗琅邪太守朱博為
左馮翊博治郡常令縣屬各用其豪桀以為大吏文武
従宜(師古曰各因其材/而任之治直之翻)縣有劇賊及它非常博輙移書
以詭責之其盡力有效必加厚賞懐詐不稱誅罰輙行
(師古曰稱副/也稱尺證翻)以是豪强懾服事無不集(懾之/渉翻)
三年春正月己卯晦日有食之　初帝用匡衡議罷甘
泉泰畤(事見上卷/建始元年)其日大風壊甘泉竹宫(武帝以正月/上辛有事甘)
(泉圜丘自竹宫而望拜韋昭曰以竹為宫天子/居中師古曰漢舊儀竹宫去壇三里壊音怪)折拔畤
中樹木十圍以上百餘(折而/設翻)帝異之以問劉向對曰家
人尚不欲絶種祠(師古曰家人謂庶人之家/也種祠繼嗣所傳祠也)况於國之
神寳舊畤且甘泉汾隂及雍五畤始立皆有神祇感應
然後營之非茍而已也(武帝祠泰一於甘泉夜常有神/光如流星集于祠壇汾隂男子)
(公孫滂洋等見汾旁有光如絳上遂立后土祠於汾/隂脽上文帝十四年黄龍見成紀始幸雍郊見五畤)武
宣之世奉此三神禮敬敕備神光尤著祖宗所立神祇
舊位誠未易動(易以/豉翻)前始納貢禹之議後人相因多所
動揺(元帝時貢禹建言漢家祭祀多/不應古禮韋𤣥成匡衡等因之)易大傳曰誣神者
殃及三世恐其咎不獨止禹等上意恨之(師古曰/恨悔也)又以
乆無繼嗣冬十月庚辰上白太后令詔有司復甘泉泰
畤汾隂后土如故及雍五畤陳寳祠長安及郡國祠著
明者皆復之是時上以無繼嗣頗好鬼神方術之屬(好/呼)
(到/翻)上書言祭祀方術得待詔者甚衆祠祭費用頗多谷
永説上曰(説輸/芮翻)臣聞明於天地之性不可惑以神怪知
萬物之情不可罔以非類(師古曰罔猶蔽余謂罔/欺也欺人以所無者罔)諸背
仁義之正道(背蒲/妺翻)不遵五經之灋言而盛稱竒怪鬼神
廣崇祭祀之方求報無福之祠及言世有僊人服食不
終之藥遥興輕舉(如淳曰遥逺也興舉也師古/曰興起也謂起而逺去也)黄冶變
化之術者(晋灼曰黄者鑄黄金也道家言/冶丹沙令變化可鑄作黄金也)皆姦人惑衆
挟左道懐詐偽以欺罔世主(師古曰左道邪僻之道非/正義也王制曰執左道以)
(亂政/者殺)聴其言洋洋滿耳若将可遇(師古曰洋洋美盛之/貌洋音羊又音祥)
求之盪盪如係風捕景終不可得(師古曰盪盪空曠之/貎也盪音蕩景影也)
是以明王距而不聴聖人絶而不語(師古曰謂孔/子不語怪神)昔秦
始皇使徐福發男女入海求神采藥因逃不還天下怨
恨(事見秦/始皇紀)漢興新垣平(事見文/帝紀)齊人少翁公孫卿欒大
等(事見武/帝紀)皆以術窮詐得誅夷伏辜(師古曰詐得謂主/上得其詐偽之情)
唯陛下距絶此類毋令姦人有以窺朝者(朝直/遥翻)上善其
言　十一月尉氏男子樊並等十三人謀反(地理志尉/氏縣屬陳)
(留郡應劭曰古獄官曰尉氏鄭之别獄也臣瓉曰鄭大/夫尉氏之邑故遂以為邑名師古曰鄭大夫尉氏亦以)
(掌獄之官故為/侯耳應説是也)殺陳留太守刼略吏民自稱将軍徒李
譚稱忠鍾祖訾順共殺並以聞皆封為侯(姓譜稱平聲/漢功臣表有)
(新山侯稱忠楚有鍾儀鍾建又有知音鍾子期訾即移翻/何氏姓苑云今齊是本姓祭氏譚延鄉侯忠新山侯祖)
(童鄉侯順樓虛侯有考異曰本紀云/五人而功臣表止  四人盖紀誤)　十二月山陽鐵
官徒蘇令等二百二十八人攻殺長吏盗庫兵自稱将
軍(地理志山陽/郡有鐵官)經郡國十九殺東郡太守及汝南都尉
汝南太守嚴訢捕斬令等遷訢為大司農(師古曰訢/與欣同)
故南昌尉九江梅福上書曰(地理志南昌縣屬豫章郡/後漢志尉主盗賊凡有賊)
(發主名不立則推索行/尋案察姦宄以起端緒)昔髙祖納善若不及従諌如轉
圜(師古曰不及恐失之也/轉圜者言其順易也)聴言不求其能舉功不考其
素(師古曰直取其功不論/其舊行及所従來也)陳平起於亡命而為謀主韓
信拔於行陳而建上将(事並見髙帝紀行/户剛翻陳讀曰陣)故天下之士
雲合歸漢(師古曰言/四面而至)争進竒異知者竭其䇿(知讀曰/智下同)愚
者盡其慮勇士極其節怯夫勉其死合天下之知并天
下之威是以舉秦如鴻毛取楚若拾遺(師古曰鴻毛諭/輕拾遺言其易)
(也/)此髙祖所以無敵於天下也孝武皇帝好忠諫説至
言(好呼到翻/説讀曰悦)出爵不待亷茂(亷茂孝亷秀才也光/武諱秀改為茂才)慶賜
不須顯功(師古曰謂諫争合意即得爵賜不由/薦舉及軍功也亷亷吏也茂茂材也)是以天
下布衣各厲志竭精以赴闕庭自衒鬻者不可勝數(師/古)
(曰衒行賣也鬻亦賣也衒音州/縣之縣又音工縣翻勝音升)漢家得賢於此為盛使
孝武皇帝聴用其計升平可致(張晏曰民有三/年之儲曰升平)於是積
尸暴骨快心胡越故淮南王安縁間而起(間古莧/翻下同)所以
計慮不成而謀議泄者以衆賢聚於本朝故其大臣埶
陵不敢和従也(事見武紀師古曰本朝謂漢朝也大臣/謂淮南相内史之屬也服䖍曰臣埶陵)
(君和户/卧翻)方今布衣乃窺國家之隙見間而起者蜀郡是
也(孟康曰鴻嘉中廣漢/男子鄭躬等反是也)及山陽亡徒蘇令之羣蹈藉名
都大郡(賢曰前書曰十/二萬户為大郡)求黨與索隨和而無逃匿之意
(李竒曰求索與己和及隨己者原父曰漢氏世寳隨和/珠玉謂匹夫至欲索此物所謂與上争衡也索山谷翻)
此皆輕量大臣無所畏忌(量音/良)國家之權輕故匹夫欲
與上争衡也士者國之重器得士則重失士則輕詩云
濟濟多士文王以寧(師古曰詩大雅文王之詩也濟濟/盛貌也言文王能多用賢人故邦)
(國得以安寧/也濟子禮翻)廟堂之議非草茅所言也(漢書所字/下有當字)臣誠
恐身塗野草尸并卒伍故數上書求見輙報罷(福去南/昌歸夀)
(春數因縣道上書求假軺傳詣行在所條/對急政輙報罷數音所角翻見賢遍翻)臣聞齊桓之
時有以九九見者桓公不逆欲以致大也今臣所言非
特九九也陛下距臣者三矣此天下士所以不至也昔
秦武王好力任鄙叩闗自鬻(事見三卷周赧王七年周/禮司闗凡四方之賔客叩)
(闗者則為之告注曰叩闗謂謁闗/人也疏曰叩猶至也好呼到翻)繆公行霸由余歸徳
(秦繆公開霸業由余自/西戎歸之繆讀曰穆)今欲致天下之士民有上書求
見者輙使詣尚書問其所言言可采取者秩以升斗之
禄賜以一束之帛若此則天下之士發憤懣(懣音/悶)吐忠
言嘉謀日聞於上天下條貫國家表裏爛然可覩矣(師/古)
(曰爛然分/明之貌也)夫以四海之廣士民之數(數趨/玉翻)能言之類至
衆多也然其雋桀指世陳政言成文章質之先世而不
繆施之當世合時務若此者亦無幾人(師古曰無幾言/不多也幾音居)
(豈/翻)故爵禄束帛者天下之砥石髙祖所以厲世摩鈍也
(師古曰砥細石也/音之履翻又音祇)孔子曰工欲善其事必先利其器(師/古)
(曰論語載孔子之言也工/以諭國政利器諭賢材)至秦則不然張誹謗之罔以
為漢敺除(為于/偽翻)倒持泰阿授楚其柄(師古曰太阿劒名/歐冶所鑄也言秦)
(無道令陳渉項羽乗間而/發譬倒持劒以把授人也)故誠能勿失其柄天下雖有
不順莫敢觸其鋒此孝武皇帝所以辟地建功為漢世
宗也(師古曰辟/讀曰闢)今陛下既不納天下之言又加戮焉夫
鳶鵲遭害則仁鳥増逝(師古曰鳶鴟也仁/鳥鸞鳳也鳶音縁)愚者䝉戮則
智士深退間者愚民上書多觸不急之灋(師古曰言以/其所言為不)
(急而罪/之也)或下廷尉而死者衆(下遐稼/翻下同)自陽朔以來天下
以言為諱朝廷尤甚(懲王章之死也師古曰/防人之口法禁嚴切也)羣臣皆承
順上指莫有執正何以明其然也取民所上書陛下之
所善試下之廷尉廷尉必曰非所宜言大不敬以此卜
之一矣故京兆尹王章資質忠直敢面引廷争(争讀/曰諍)孝
元皇帝擢之以厲具臣而矯曲朝(元帝初擢章為左曹/中郎将師古曰具臣)
(具位之臣無益者也/矯正也朝直遥翻)及至陛下戮及妻子(事見上卷/陽朔元年)且
惡惡止其身(公羊傳惡惡止其/身善善及子孫)王章非有反畔之辜而
殃及室家(言王章妻子坐徙也孔穎達曰左傳曰男有/室女有家謂男處妻之室女安夫之家夫婦)
(共為家室故為夫婦/家室之道為室家也)折直士之節(折而/設翻)結諫臣之舌羣
臣皆知其非然不敢争天下以言為戒最國家之大患
也願陛下循髙祖之軌杜亡秦之路除不急之灋下無
諱之詔博覽兼聴謀及疏賤令深者不諱逺者不塞所
謂辟四門明四目也(師古曰虞書舜典曰闢四門明四/目言開四門以致衆賢則明視於)
(四方也塞悉則/翻辟讀曰闢)徃者不可及來者猶可追方今君命犯
而主威奪(師古曰君命犯者/謂大臣犯君之命)外戚之權日以益隆陛下
不見其形願察其景建始以來日食地震以率言之三
倍春秋水災無與比數(師古曰言其極多不可/比校而數也亡讀曰無)隂盛陽
㣲金鐵為飛此何景也(張晏曰河平二年沛郡鐵官鑄/鐵如星飛上去權臣用事之異)
(也蘇林曰言之不従是為不又則金不従/革景象也何象言将危亡也為于偽翻)漢興以來社
稷三危吕霍上官皆母后之家也親親之道全之為右
(師古曰務全/安之此為上)當與之賢師良傅教以忠孝之道今乃尊
寵其位授以魁柄(師古曰以斗為/諭也斗身為魁)使之驕逆至於夷滅
(師古曰夷平/也謂平除之)此失親親之大者也自霍光之賢不能為
子孫慮故權臣易世則危書曰毋若火始庸庸(師古曰/周書洛)
(誥之辭也庸庸㣲小貌也言火始㣲小不早撲/滅則至熾盛大臣貴擅亦當早圗黜其權也)埶陵於
君權隆於主然後防之亦無極已(師古曰已/語終辭)上不納
　
　
　
　
　
　
　
　
　
　
　
　
　
　資治通鑑卷三十一
