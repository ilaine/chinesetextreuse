
　資治通鑑卷一百七十八　宋　司馬光　撰
　　　　　　　　　　　　　　胡三省　音注
　隋紀二(起𤣥黓困敦盡屠/維協洽凡八年)
　　髙祖文皇帝上之下
開皇十二年春二月己巳以蜀王秀為内史令兼右領
軍大將軍國子博士何妥與尚書右僕射邳公蘇威
爭議事積不相能威子䕫為太子通事舍人(隋制太子/通事舍人)
(八人屬/典書坊)少敏辯有盛名(少詩/沼翻)士大夫多附之及議樂䕫
與妥各有所持詔百僚署其所同百僚以威故同䕫者
什八九妥恚曰吾席間函丈四十餘年(禮侍坐於先生/席間函文何妥)
(周武帝時已為太學博/士故云然恚於避翻)反為昨暮兒之所屈邪(邪音/耶)遂
奏威與禮部尚書盧愷吏部侍郎薛道衡尚書右丞王
𢎞考功侍郎李同和等共為朋黨(吏部侍郎考功侍郎/皆屬吏部尚書尚書)
(左右丞分司管轄隋制尚書二十四曹侍郎獨吏部侍/郎班左右丞之上吏部侍郎正四品左右丞從四品)
省中呼𢎞為世子同和為叔言二人如威之子弟也復
言威以曲道任其從父弟徹肅罔冒為官等數事(復扶/又翻)
(從才/用翻)上命蜀王秀上柱國虞慶則等雜案之事頗有狀
上大怒秋七月乙巳威坐免官爵以開府儀同三司就
第盧愷除名知名之士坐威得罪者百餘人初周室以
來選無清濁(選宣/絹翻)及愷攝吏部(按愷傳開皇九年拜禮/部尚書攝吏部尚書)
與薛道衡甄别士流(别被/列翻)故涉朋黨之謗以至得罪未
幾(幾居/豈翻)上曰蘇威徳行者(行下/孟翻)但為人所誤耳命之通
籍(通籍殿中則/得預朝請)威好立條章(好呼/到翻)每歳責民間五品不
遜(孔安國曰五品/謂五常遜順也)或答云管内無五品之家其不相應
領類多如此又為餘糧簿欲使有無相贍民部侍郎朗
茂以為煩迂不急皆奏罷之茂基之子也(郎基見一百/六十五卷梁)
(世祖承/聖三年)嘗為衛國令有民張元預兄弟不睦丞尉請加
嚴刑(隋志縣置/令丞尉)茂曰元預兄弟本相憎疾又坐得罪彌
益其忿非化民之意也乃徐諭之以義元預等各感悔
頓首請罪遂相親睦稱為友悌　己巳上享太廟(隋立/四親)
(廟各以孟月/享以太牢)　壬申晦日有食之　帝以天下用律者
多踳駮(踳乖也駮錯也踳/尺允翻駮北角翻)罪同論異八月甲戌制諸州
死辠不得輒決悉移大理案覆事盡(盡竟/也)然後上省奏
裁(上時/掌翻)　冬十月壬午上享太廟　十一月辛亥祀南
郊　己未新義公韓擒虎卒(擒虎襲父雄爵新義郡公/平陳之功以吏議不加封)
(爵卒子/恤翻)　十二月乙酉以内史令楊素為尚書右僕射
與髙熲専掌朝政素性疎辯髙下在心朝臣之内(朝直/遙翻)
頗推髙熲敬牛𢎞厚接薛道衡視蘇威蔑如也(蔑無也/視之如)
(無也又/輕易也)自餘朝貴多被陵轢(陵乘也犯也侮也侵也陵/轢踐也又車踐為轢轢郎)
(擊/翻)其才藝風調優於熲(調徒/鈞翻)至于推誠體國處物平當
(處昌吕翻/當丁浪翻)有宰相識度不如熲逺矣右領軍大將軍賀
若弼自謂功名出朝廷之右每以宰相自許既而楊素
為僕射弼仍為將軍甚不平形於言色由是坐免官怨
望愈甚久之上下弼獄(下户/嫁翻)謂之曰我以髙熲楊素為
宰相汝每昌言曰此二人惟堪啗飯耳(昌言明言于廣/衆啗徒濫翻又)
(徒覽/翻)是何意也弼曰熲臣之故人素臣之舅子臣並知
其為人誠有此語公卿奏弼怨望罪當死上曰臣下守
法不移公可自求活理弼曰臣恃至尊威靈將八千兵
度江(將即/亮翻)擒陳叔寶竊以此望活上曰此巳格外重賞
何用追論弼曰臣已蒙格外重賞今還格外望活既而
上低回數日(低降意也/回轉心也)惜其功特令除名歳餘復其爵
位上亦忌之不復任使(復扶/又翻)然每宴賜遇之甚厚　有
司上言府藏皆滿(上時掌翻/藏徂浪翻)無所容積于廊廡(廡罔/甫翻)帝
曰朕既薄賦於民又大經賜用(謂賞平/陳將士)何得爾也(爾猶/言如)
(此/)對曰入者常多於出略計每年賜用至數百萬段曾
無減損於是更闢左藏院以受之(漢官有中藏令晉有/中黃左右藏令隋初)
(有右藏黃藏令至是始/闢左藏院藏徂浪翻)詔曰寜積於人無藏府庫河北
河東今年田租三分減一兵減半功調全免(田出租丁/出調詳已)
(見前兵受田計畆為功以其所出修/器械備糗糧今已減其半調徒弔翻)時天下户口歳增
京輔及三河地少而人衆(京輔謂關内三河謂河/東河南河北少與小同)衣食
不給帝乃發使四出均天下之田其狹鄉每丁纔至二
十畆老少又少焉(使疏吏翻老少詩照/翻又少音詩沼翻)
十三年春正月壬子上祀感生帝(隋以火徳王以赤帝/赤熛怒為感生帝)
壬戌行幸岐州(岐州扶/風郡)　二月丙午詔營仁夀宫於岐
州之北(仁夀宫在岐/州普閏縣)使楊素監之(監古/衘翻)素奏前萊州刺
史宇文愷檢校將作大匠(隋志東萊郡舊置光州開皇/五年更名萊州隋制未除授)
(正官而領其務者為檢校官將作大匠/掌工作宇文愷有巧思奏使之領作)記室封徳彝為
土木監(土木監掌土木之事以營/宫暫置之非常設之官)於是夷山堙谷以立
宫殿崇臺累榭宛轉相屬(屬之/欲翻)役使嚴急丁夫多死疲
頓顛仆推填坑坎覆以土石(推吐雷翻/覆敷又翻)因而築為平地
死者以萬數　丁亥上至自岐州　己夘立皇孫􁥒為
豫章王􁥒廣之子也(􁥒古/限翻)　丁酉制私家不得藏緯候
圖讖(讖楚/譖翻)　秋七月戊辰晦日有食之　是歳上命禮
部尚書牛𢎞等議明堂制度宇文愷獻明堂木様上命
有司規度安業里地將立之而諸儒異議久之不決乃
罷之(隋志宇文愷依月令文造明堂木様重檐複廟五/房四逹丈尺規矩皆有凖憑帝異之命有司於安)
(業里為規兆葢在長安南郭内也既以異議罷至大業/中愷復奏明堂議及木様其議云尚書帝命驗曰帝者)
(承天立五府以尊天重象赤曰文祖黃曰神斗白曰顯/紀黒曰𤣥矩蒼曰靈府注曰唐虞之天府夏之世室殷)
(之重屋周之明堂皆同矣尸子曰有虞氏曰總章周官/考工記曰夏后氏世室堂修四七博四脩一注云脩南)
(北之深也夏度以步今堂脩十四步其博益以四分修/之一則明堂博十七歩半也臣愷按三王之世夏最為)
(近古從質尚文理應漸就寛大何因夏室乃大殷堂相/形為論理恐不爾記云堂脩七博四脩若夏度以步則)
(應脩七歩注云今堂脩十四步乃是增益記文殷周二/堂獨無加字便是其義類例不同山東禮本輒加二七)
(之字何獨殷無加尋之文周闕増筵之義研覈其趣或/是不然讐校古書並無二字此乃桑間俗儒信情加減)
(黃圖議云夏后氏益其堂之大一百四十四尺周人明/堂以為兩杼間馬宫之言止論堂之一面㨿此為凖則)
(三代堂基並方得為上圓之制諸書所説並為下方鄭/注周官獨為此義非直與古違異亦乃乖背禮文尋文)
(求理深恐未愜尸子曰殷人陽館考工記曰殷人重屋/堂脩七尋堂崇三尺四阿重屋注曰其脩七尋五丈六)
(尺放夏周則其博九尋七丈二尺又曰周人明堂度九/尺之筵東西九筵南北七筵堂崇一筵五室凡二筵禮)
(記明堂位曰天子之廟複廟重檐鄭注云複廟重屋也/注玉藻云天子廟及路寢皆如明堂制禮圖云於内室)
(之上起通天之觀觀八十一尺得宫之數其聲濁君之/象也大戴禮云明堂者古有之凡九室一室有四户八)
(牖以茅葢上圓下方外水曰璧雝赤綴户白綴牖堂髙/三尺東西九仞南北七筵其宫方三百步周書明堂曰)
(堂方百一十二尺髙四尺階博六尺三寸室居内方百/尺室内方六十尺户髙八尺博四尺作洛曰明堂太廟)
(路寤咸有四阿重亢重廊孔氏注云重亢累棟重廊累/屋也禮圖曰秦明堂九室十二階各有所居吕氏春秋)
(曰有十二堂與月令同並不論尺丈臣愷案十二階雖/不與禮合一月一階非無理思黄圖曰堂方百四十四)
(尺坤之䇿也方象地屋圓楣徑二百一十六尺法乾之/䇿也圓象天室九宫法九州太室方六丈法坤之變數)
(十二堂法十二月三十六户法極隂之變數七十二牖/法五行所行日數八逹象八風法八卦通天臺徑九尺)
(象乾以九覆六髙八十一尺法黃鍾九九之數二十八/柱象二十八宿堂髙三尺土階三等法三統堂四向五)
(色法四時五行殿門去殿七十二步法五行所行門堂/長四丈取太室三之二垣髙無蔽目之照目恐當作日)
(牖六尺其外倍之殿垣方在水内法地隂也水四周於/外象四海圓法陽也水闊二十四丈象二十四氣水内)
(徑三丈應覲禮經武帝立明堂汶上無室其外畧依此/制太山通議今亡不可得而辨也元始四年起明堂辟)
(雍長安城南門制度如儀一殿垣四面門八觀水外周/堤壤髙四尺禮圖曰建武三十年作明堂上圓下方上)
(圓法天下方法地十二堂法日辰九室法九州室八牕/八九七十二法一時之王室有二户二九十八户法土)
(王十八日内堂正壇髙三尺土階三等胡伯始注漢官/云古清廟葢以茅今葢以瓦下藉茅以存古制自晉以)
(前未有鵄尾其圓墻璧水一依本圖晉堂方構不合天/文既缺重樓又無璧水空堂乖五室之義直殿違九階)
(之文非古欺天一何過甚後魏於北臺城南造圓墻在/璧水外門在水内迥立不與墻相連其堂上九室三三)
(相重不依古制室間通巷違舛處多其室皆用墼累極/成褊陋宋起居注曰孝武帝大明五年立明堂其墻宇)
(規範擬則太廟唯十二間以應朞數梁武帝移宋時太/極殿以為明堂無室十二間自古明堂圖惟有二本一)
(是宗周劉熙阮諶劉昌宗等作三圖畧同一是後漢建/武三十年作禮圖有本不詳撰人臣逺尋經傳傍求子)
(史研究衆説摠撰今圖其様以木為之下為方堂堂/有五室上為圓觀觀有四門會遼東之役不果行)上
之滅陳也以陳叔寶屏風賜突厥大義公主(厥九/勿翻)公主
以其宗國之覆(謂周/亡也)心常不平書屏風為詩叙陳亡以
自寄上聞而惡之(惡烏/路翻)禮賜漸薄彭公劉昶先尚周公
主流人楊欽亡入突厥詐言昶欲與其妻作亂攻隋遣
欽宻告大義公主發兵擾邊都藍可汗信之乃不修職
貢頗為邊患(可從刋入/聲汗音寒)上遣車騎將軍長孫晟使於突
厥(隋制車騎將軍階正五品非職事官騎/竒寄翻使疏吏翻長知兩翻晟承正翻)㣲觀察之公
主見晟言辭不遜又遣所私胡人安遂迦與楊欽計議
(迦求/伽翻)扇惑都藍晟至京師具以狀聞上遣晟往索欽(索/山)
(客/翻)都藍不與曰檢校客内無此色人晟乃賂其逹官知
欽所在夜掩獲之以示都藍因發公主私事國人大以
為恥都藍執安遂迦等并以付晟上大喜加授開府儀
同三司仍遣入突厥廢公主内史侍郎裴矩請説都藍
使殺公主(説輸/芮翻)時處羅矦之子染干號突利可汗(考異/曰突)
(厥傳云沙鉢畧子/今從長孫晟傳)居北方遣使求婚(使疏/吏翻)上使裴矩謂
之曰當殺大義公主乃許婚突利復譖之於都藍(復扶/又翻)
都藍因發怒殺公主更表請婚朝議將許之(朝直/遥翻)長孫
晟曰臣觀雍虞閭反覆無信直以與玷厥有隙(雍虞閭/都藍玷)
(厥逹/頭也)所以欲依倚國家雖與為婚終當叛去今若得尚
公主承藉威靈玷厥染干必受其徴發彊而更反後恐
難圖且染干者處羅侯之子素有誠款於今兩代前乞
通婚不如許之招令南徙兵少力弱易可撫馴(少詩沼/翻易以)
(䜴翻馴/松倫翻)使敵雍虞閭以為邊捍上曰善復遣晟慰諭染
干許尚公主(為隋破都藍樹立染/干張本復扶又翻)　牛𢎞使協律郎范
陽祖孝孫等叅定雅樂(隋制太常有協律郎二人隋志/涿郡涿縣舊置范陽郡開皇初)
(郡廢又上谷郡淶水縣舊曰遒開皇/元年以范陽為遒縣更置范陽於此)從陳陽山太守毛
爽受京房律法(從字之上更有孝孫二字文意乃明/隋志南海郡含洭縣梁置陽山郡)布
管飛灰順月皆驗又每律生五音十二律為六十音因
而六之為三百六十音分直一歳之日以配七音而旋
相為宫之法由是著名(名一/作明)𢎞等乃奏請復用旋宫法
上猶記何妥之言(妥言見上/卷九年)注𢎞奏下不聽作旋宫但
用黃鍾一宫于是𢎞等復為奏附順上意其前代金石
並銷毁之以息異議𢎞等又作武舞以象隋之功徳郊
廟饗用一調迎氣用五調(郊廟用一調止用黄鍾一宫/迎氣用五調春用角夏用徴)
(中央用宫秋用商/冬用羽調徒釣翻)舊工稍盡其餘聲律皆不復通(復扶/又翻)
十四年春三月樂成夏四月乙丑詔行新樂且曰民間
音樂流僻日久棄其舊體競造繁聲宜加禁約務存其
本萬寶常聽太常所奏樂泫然泣曰樂聲淫厲而哀天
下不久將盡時四海全盛聞者皆謂不然大業之末其
言卒驗(卒子/恤翻)寶常貧而無子久之竟餓死且死悉取其
書燒之(寳常撰樂譜六十四卷具論八音旋相為宫之/法改絃移柱之變為八十四調一百四十四律)
(終於千八百聲/為之應手成曲)曰用此何為　先是臺省府寺及諸州
皆置公廨錢(先悉薦翻/廨古隘翻)收息取給工部尚書蘇孝慈(唐/六)
(典工部尚書周之冬官卿也漢五曹尚書其三曰民曹/後漢以民曹兼主繕修工作鹽池園苑之事自晉宋齊)
(梁陳營宗廟則權置起部尚書事畢省之後周依周/官置大司空卿一人隋開皇三年始置工部尚書)以
為官司出舉興生煩擾百姓敗損風俗(敗補/邁翻)請皆禁止
給地以營農上從之六月丁夘始詔公卿以下皆給職
田(職分田起于後周頃畆以品/為差下至隋唐代有增減)毋得治生與民爭利(治/直)
(之/翻)　秋七月乙未以邳公蘇威為納言　初張賓厯既
行(開皇四年行張賔厯見一百七/十六卷陳長城公至徳二年)廣平劉孝孫(隋志武/安郡永)
(平縣舊曰廣平置廣平/郡仁夀元年改永平縣)冀州秀才劉焯(信都郡置冀/州焯職略翻)並
言其失賔方有寵於上劉暉附會之共短孝孫斥罷之
後賓卒孝孫為掖縣丞(隋志萊州東/萊郡治掖縣)委官入京上其事
詔留直太史(以它官入太史曹為/直太史上時掌翻)累年不調(調徒/釣翻)乃抱
其書使弟子輿櫬來詣闕下(櫬初/覲翻)伏而慟哭執法拘而
奏之帝異焉以問國子祭酒何妥妥言其善乃遣與賔
厯比校短長直太史勃海張胄𤣥(隋志勃海郡開/皇六年置棣州)與孝
孫共短賔厯異論鋒起久之不定上令參問日食事楊
素等奏太史凡奏日食二十有五率皆無驗胄𤣥所刻
前後妙中(刻刻定也/中竹仲翻)孝孫所刻驗亦過半于是上引孝
孫胄𤣥等親自勞徠(勞力/到翻)孝孫請先斬劉暉乃可定厯
帝不懌又罷之孝孫尋卒(卒子/恤翻)　關中大旱民飢上遣
左右視民食得豆屑雜糠以獻上流涕以示羣臣深自
咎責為之不御酒肉(為于/偽翻)殆將一朞八月辛未上帥民
就食於洛陽(帥讀/曰率)勅斥候不得輒有驅逼男女參厠於
仗衛之間遇扶老攜幼者輒引馬避之慰勉而去至艱
險之處見負擔者(擔都/濫翻)令左右扶助之　冬閏十月甲
寅詔以齊梁陳宗祀廢絶命髙仁英蕭宗陳叔寶以時
修祭所須器物有司給之陳叔寶從帝登邙山(邙山在/洛陽城)
(北/)侍飲賦詩曰日月光天徳山河壯帝居太平無以報
願上東封書(上時/掌翻)并表請封禪帝優詔答之它日復侍
宴(復扶/又翻)及出帝目之曰此敗豈不由酒以作詩之功何
如思安時事當賀若弼度京口彼人宻唘告急(度京口/事見上)
(卷九/年)叔寶飲酒遂不之省(省悉/井翻)髙熲至日猶見唘在牀
下未開封此誠可笑蓋天亡之也昔苻氏征伐所得國
皆榮貴其主(謂苻堅也/事見晉紀)茍欲求名不知違天命與之官
乃違天也　齊州刺史盧賁(隋志齊郡舊曰/齊州治歴城)坐民飢閉
民糶(糶它/弔翻)除名帝後復欲授以一州賁對詔失旨又有
怨言帝大怒遂不用皇太子為言此輩並有佐命功雖
性行輕險(為于偽翻/行下孟翻)誠不可弃帝曰我抑屈之全其命
也㣲劉昉鄭譯盧賁栁裘皇甫績等則我不至此然此
等皆反覆子也當周宣帝時以無賴得幸及帝大漸顔
之儀等請以趙王輔政此輩行詐顧命於我(事見一百/七十四卷)
(陳宣帝太/建十二年)我將為政又欲亂之故昉謀大逆譯為巫蠱
(譯考異曰盧賁傳云昉為大逆於前譯為巫蠱於後案/  傳譯以開皇元年坐巫蠱廢昉以六年坐謀反誅賁)
(傳誤/也)如賁之例皆不滿志任之則不遜置之則怨望自
為難信非我棄之衆人見此謂我薄於功臣斯不然矣
賁遂廢卒于家(卒子/恤翻)　晉王廣帥百官抗表固請封禪
(帥讀/曰率)帝令牛𢎞創定儀注既成帝視之曰茲事體大朕
何徳以堪之但當東巡因致祭泰山耳十二月乙未車
駕東巡　上好機祥小數(好呼到翻/禨居希翻)上儀同三司蕭吉
上書曰甲寅乙夘天地之合也(吉上時/掌翻)今茲甲寅之年
以辛酉朔旦冬至來年乙夘以甲子夏至冬至陽始郊
天之日即至尊本命夏至隂始祀地之辰即皇后本命
至尊徳並乾之覆育(覆敷/又翻)皇后仁同地之載養所以二
儀元氣並會本辰上大悦賜物五百段吉懿之孫也(蕭/懿)
(梁武帝之兄/追封長沙王)員外散騎侍郎王劭言上有龍顔戴干之
表(劭云乾鑿度云泰表戴干鄭𤣥注云表者人形體之/彰識也干盾也泰人之表戴干散悉亶翻騎竒寄翻)
指示羣臣上悦拜著作郎(隋志祕書省領太史著作/二曹著作曹置郎二人)劭
前後上表(上時/掌翻)言上受命符瑞甚衆又採民間歌謡引
圖書讖緯捃摭佛經(讖楚譖翻捃居/運翻摭之石翻)回易文字曲加誣
飾撰皇隋靈感志三十卷奏之上令宣示天下劭集諸
州朝集使盥手焚香而讀之曲折其聲有如歌詠經涉
旬朔徧而後罷上益喜前後賞賜優洽(洽音狹朝直遥/翻使疏吏翻)
十五年春正月壬戌車駕頓齊州庚午為壇于泰山柴
燎祀天以嵗旱謝愆咎禮如南郊又親祀青帝壇赦天
下　二月丙辰收天下兵器敢私造者坐之關中縁邊
不在其例　三月己未至自東巡　仁夀宫成丁亥上
幸仁夀宫時天暑役夫死者相次於道楊素悉焚除之
上聞之不悦及至見制度壯麗大怒曰楊素殫民力為
離宫為吾結怨天下(為吾于/偽翻)素聞之惶恐慮獲譴以告
封徳彛曰公勿憂俟皇后至必有恩詔(北考異曰隋書/  史皆曰宫成)
(上令髙熲前視奏稱頗傷綺麗太損人丁帝不悦素懼/即於北門唘獨孤皇后曰帝王法有離宫别館今天下)
(太平造一宫何足損費后以/此理喻上上乃解今從唐書)明日上果召素入對獨孤
后勞之曰(勞力/到翻)公知吾夫婦老無以自娛盛飾此宫豈
非忠孝賜錢百萬錦絹三千段素負貴恃才多所陵侮
唯賞重徳彞每引之與論宰相職務終日忘倦因撫其
牀曰封郎必須據吾此坐(楊素賞重封徳彝非但以/其算略葢心術亦相似)屢
薦於帝帝擢為内史舍人　夏四月己丑朔赦天下
六月戊子詔鑿底柱(底柱山在陜縣北大河中水經曰/河水通砥柱間注云砥柱山名也)
(昔禹治洪水山陵當水者鑿之故破山以通河河水分/流包山而過山見水中若柱然故曰砥柱三穿既決水)
(流疎分指狀表/目亦謂之三門)　庚寅相州刺史豆盧通貢綾文布(燕/慕)
(容精歸魏北人謂歸義為豆/盧子孫以為氏相息亮翻)命焚之於朝堂(朝直/遥翻)　秋
七月納言蘇威坐從祀泰山不敬免俄而復位上謂羣
臣曰世人言蘇威詐清家累金玉此妄言也然其性狠
戾(狠户/墾翻)不切世要求名太甚從已則悦違之必怒此其
大病耳　戊寅上至自仁夀宫　冬十月戊子以吏部
尚書韋世康為荆州摠管世康洸之弟也(韋洸安輯嶺/南卒於官案)
(隋書世康傳世康/洸之兄洸古黄翻)和静謙恕在吏部十餘年時稱廉平
(按世康傳自禮部尚書轉吏部尚書在開皇四年之前/七年拜襄州刺史歴安州信州揔管十三年入朝復拜)
(吏部尚書出入踐揚前後/十餘年不専在吏部也)常有止足之志謂子弟曰禄
豈須多防滿則退年不待暮有疾便辭固懇乞骸骨帝
不許使鎮荆州時天下惟有四總管并揚益荆以晉秦
蜀三王及世康為之當時以為榮　十一月辛酉上幸
温湯(驪山温湯也程大昌曰皇堂石井後周宇文/護所造隋文帝又修屋宇并植松栢千餘株)　十
二月戊子勅盜邊糧一升已上皆斬(事考異曰刑法志/  在十六年今從)
(帝/紀)仍籍汲其家　己丑詔文武官以四考受代(唐虞以/三年為)
(一考後世以/一年為一考)　汴州刺史令狐熙來朝(隋志榮陽郡浚/儀縣東魏置梁)
(州後周改曰汴州令狐出於魏氏春秋晉大/夫魏顆封於令狐子孫以為氏汴皮變翻)考績為天
下之最賜帛三百匹(雜物為段/純物為匹)頒告天下熙整之子也
(令狐整見一百五十九/卷梁武帝中大同元年)
十六年春正月丁亥以皇孫裕為平原王筠為安成王
嶷為安平王(嶷魚/力翻)恪為襄城王該為髙陽王韶為建安
王煚為潁川王(煚居/永翻)皆勇之子也　夏六月甲午初制
工商不得仕進　秋八月丙戌詔決死罪者三奏然後
行刑(十考異曰刑法志在/  五年今從帝紀)　冬十月己丑上幸長春宫
(隋志同州朝邑/縣有長春宫)十一月壬子還長安　党項寇會州(隋/志)
(汶山郡後周置汶州開皇初改/曰蜀州尋為會州党底朗翻)詔發隴西兵討降之
帝以光化公主妻吐谷渾可汗世伏(妻七細翻吐從暾/入聲谷音浴可從)
(刋入聲/汗音寒)世伏上表請稱公主為天后上不許(伏上時/掌翻)
十七年春二月癸未太平公史萬歳擊南寜羌平之(史/萬)
(歳襲爵太平縣公隋志太平縣屬絳郡南寜之地漢屬/牂柯蜀漢屬南中晉屬寜州梁為南寜州其後為㸑氏)
(所據自云本安邑人七世祖晉南寜太守中國亂遂王/蠻中考之晉志未始有南寜郡西㸑蠻也非羌也通鑑)
(因隋紀/成文)初梁睿之克王謙也(見一百七十四卷陳/宣帝太建十二年)西南
夷獠莫不歸附唯南寜州酋帥㸑震恃逺不服(獠魯皓/翻酋慈)
(秋翻帥所類/翻㸑七亂翻)睿上疏以為南寜州漢世牂柯之地(牂柯/音臧)
(柯上時/掌翻)户口殷衆金寶富饒梁南寜州刺史許文盛為
湘東王徴赴荆州(徵兵以討侯/景文盛赴之)屬東夏尚阻未遑逺畧
(屬之欲翻/夏户雅翻)土民㸑瓚遂竊據一方(瓚從/旱翻)國家遥授刺史
其子震相承至今而震臣禮多虧貢賦不入乞因平蜀
之衆略定南寜其後南寜夷㸑翫來降拜昆州刺史(就/其)
(地置昆州降/户江翻下同)既而復叛乃以左領軍將軍史萬歳為行
軍總管帥衆擊之(復扶又翻/帥讀曰率)入自蜻蛉川至於南中(蜻/蛉)
(川漢蜻蛉縣之地蜻/倉經翻蛉郎丁翻)夷人前後屯據要害萬歳皆擊破
之過諸葛亮紀功碑(唐史南詔王鳳迦異築柘/東城有諸葛亮石刻故在)度西洱
河(按唐史太宗擊西㸑開蜻蛉弄棟為縣弄棟西有大/勃弄小勃㺯二州蠻其西與黄𤓰葉榆西洱河接西)
(洱河即葉榆河也蘇軾曰南詔有西洱河即牂柯江也/河形如月抱洱故名之為西洱河洱而止翻又而志翻)
入渠濫川行千餘里破其三十餘部虜獲男女二萬餘
口諸夷大懼遣使請降獻明珠徑寸于是勒石頌美隋
徳萬歳請將㸑翫入朝(使疏吏翻朝直遥翻請/將音如字攜也領也)詔許之
㸑翫隂有貳心不欲詣闕賂萬歳以金寶萬歳於是捨
翫而還(為史萬歳得罪張本/還從宣翻又如字)庚寅上幸仁夀宫　桂州
俚帥李光仕作亂(始安郡梁置桂州俚音/里帥所類翻下渠帥同)帝遣上柱國
王世績與前桂州總管周法尚討之法尚發嶺南兵世
績發嶺北兵俱會尹州(隋志鬱林郡梁置定州後/改為南定州平陳改尹州)世績
所部遇瘴不能進(瘴之亮/翻熱病)頓于衡州(隋志衡山郡/平陳置衡州)法尚
獨討之光仕戰敗帥勁兵走保白石洞(白石洞在今尋/州南六十里帥)
(讀曰率/下同)法尚大獲家口其黨有來降者輒以妻子還之
居旬日降者數千人(降户/江翻)光仕衆潰而走追斬之帝又
遣貟外散騎侍郎何稠募兵討光仕稠諭降其黨莫崇
等(姓苑何氏出自周成王母弟唐叔虞其後封于韓韓/滅子孫分散江淮間音以韓為何字隨音變後遂為)
(何氏莫姓楚莫敖之後/散悉亶翻騎竒寄翻)承制署首領為州縣官稠妥之
兄子也(妥他/果翻)上以嶺南夷越數反(數所/角翻)以汴州刺史令
狐熙為桂州總管十七州諸軍事許以便宜從事刺史
以下官得承制補授熙至部大𢎞恩信其溪洞渠帥更
相謂曰(令力丁翻帥所/類翻更工衡翻)前時總管皆以兵威相脅今者
乃以手敎相諭我輩其可違乎於是相帥歸附先是州
縣生梗(先悉/薦翻)長吏多不得之官(長知/兩翻)寄政於總管府熙
悉遣之為建城邑(為于/偽翻)開設學校華夷感化焉俚帥(帥/所)
(類/翻)甯猛力在陳世已據南海隋因而撫之拜安州刺史
猛力恃險驕倨未嘗參謁熙諭以恩信猛力感之詣府
請謁不敢為非熙奏改安州為欽州(隋志寜越郡梁置/安州今改欽州)
　帝以所在屬官不敬憚其上事難克舉三月壬辰詔
諸司論屬官罪有律輕情重者聽於律外斟酌決杖於
是上下相驅迭相捶楚以殘暴為幹能以守法為懦弱
(捶止橤翻懦乃/卧翻又奴亂翻)帝以盜賊繁多命盜一錢以上皆弃市
或三人共盜一𤓰事發即死于是行旅皆晏起早宿(恐/邂)
(逅觸罪也必考異曰刑法/志作晩宿  早字誤耳)天下懔懔有數人劫執事而
謂之曰吾豈求財者邪(邪音/耶)但為枉人來耳而謂我奏
至尊自古以來體國立法未有盜一錢而死者也而不
為我以聞吾更來而屬無類矣帝聞之為停此法(自古/以來)
(閭里奸豪持吏短長者則有之矣未聞持其上至此者/宜隋季之多盜也天下之富一錢之積是以古之為政)
(欲其平易近民為于偽翻而/為而不而屬之而猶言汝也)帝嘗乗怒欲以六月杖殺
人大理少卿河東趙綽固爭(隋制九寺各置卿少卿各/一人河東縣蒲州河東郡)
(治少始/照翻)曰季夏之月天地成長庶類(長知兩/翻下同)不可以此
時誅殺帝報曰六月雖曰生長此時必有雷霆我則天
而行有何不可遂殺之大理掌固來曠上言大理官司
太寛(掌固葢即漢之掌故唐省臺寺監/皆有掌固因隋行也上時掌翻)帝以曠為忠直
遣每旦於五品行中參見(遣猶使也行户/剛翻見賢遍翻)曠又告少卿
趙綽濫免徒囚帝使信臣推驗初無阿曲帝怒命斬之
綽固争以為曠不合死帝拂衣入閣綽矯言臣更不理
曠自有佗事未及奏聞帝命引入閣綽再拜請曰臣有
死辠三臣為大理少卿不能制御掌固使曠觸挂天刑
一也囚不合死而臣不能死爭二也臣本無佗事而妄
言求入三也帝解顔會獨孤后在坐(坐徂/卧翻)命賜綽二金
盃酒并盃賜之曠因免死徙廣州蕭摩訶子世略在江
南作亂摩訶當從坐上曰世略年未二十亦何能為以
其名將之子為人所逼耳(將即/亮翻)因赦摩訶綽固諌不可
上不能奪欲綽去而赦之因命綽退食綽曰臣奏獄未
決不敢退上曰大理其為朕特赦摩訶也因命左右釋
之(為于/偽翻)刑部侍郎辛亶嘗衣緋褌(衣於既翻褌古/渾翻褻衣也)俗云
利官上以為厭蠱(厭一叶翻/又於琰翻)將斬之綽曰法不當死臣
不敢奉詔上怒甚曰卿惜辛亶而不自惜也命引綽斬
之綽曰陛下寜殺臣不可殺辛亶至朝堂解衣當斬上
使人謂綽曰竟何如對曰執法一心不敢惜死上拂衣
而入良久乃釋之明日謝綽勞勉之賜物三百叚(勞力/到翻)
時上禁行惡錢有二人在市以惡錢易好者武候執以
聞(武候屬左右武候將軍掌/晝夜巡察執捕奸非也)上令悉斬之綽進諫曰此
人所坐當杖殺之非法上曰不關卿事綽曰陛下不以
臣愚暗置在法司欲妄殺人豈得不關臣事上曰撼大
木不動者當退對曰臣望感天心何論動木上復曰啜
羮者熱則置之(復扶又翻下/同啜昌悦翻)天子之威欲相挫邪(邪音/耶)
綽拜而益前訶之不肻退(訶虎/何翻)上遂入治書侍御史栁
彧復上奏切諫上乃止(治直之翻復/上時掌翻)上以綽有誠直之
心每引入閣中或遇上與皇后同榻即呼綽坐評論得
失前後賞賜萬計與大理卿薛胄同時俱名平恕然胄
斷獄以情而綽守法俱為稱職(斷丁亂翻/稱尺證翻)胄端之子也
(薛端仕周為蔡州/刺史無它異稱)帝晩節用法益峻御史於元日不劾
武官衣劒之不齊者(劾户葢翻/又户得翻)帝曰爾為御史縱捨自
由命殺之諫議大夫毛思祖諫又殺之(隋門下省置諫/議大夫七人)
將作寺丞以課麥􁂷遲晚(􁂷圭𤣥翻類/篇曰麥莖也)武庫令以署庭
荒蕪(武庫令屬/衛尉寺)左右出使或授牧宰馬鞭鸚鵡(使疏吏/翻授當)
(作/受)帝察知並親臨斬之帝既喜怒不恒不復依凖科律
(恒户登翻/復扶又翻)信任楊素素復任情不平與鴻臚少卿陳延
有隙(少始/照翻)嘗經蕃客館庭中有馬屎又衆僕於氈上樗
蒲以白帝帝大怒主客令及樗蒲者皆杖殺之捶陳延
幾死(隋志鴻臚寺統典客令即主客也屎/式爾翻糞也捶止橤翻幾居依翻)帝遣親衛大
都督長安屈突通徃隴西檢覆羣牧(隋志置左右親衛/左右勛衛左右翊)
(衛有大都督帥都督都督等官煬帝改大都督為校尉/帥都督為旅帥都督為隊正屈突虜複姓其先昌黎徒)
(河人徙家長安隴西/郡渭州屈九勿翻)得隱匿馬二萬餘匹帝大怒將斬
太僕卿慕容悉逹及諸監官千五百人(太僕卿掌牧畜/之政故欲誅之)
通諫曰人命至重陛下奈何以畜産之故殺千有餘人
臣敢以死請帝瞋目叱之(瞋昌/真翻)通又頓首曰臣一身分
死(分扶/問翻)就陛下匄千餘人命帝感寤曰朕之不明以至
於此賴有卿忠言耳于是悉逹等皆減死論擢通為左
武候將軍(隋志左右武候掌車駕出先驅後殿晝夜巡/察執捕奸非烽候道路水屮所置巡狩師田)
(則掌其/營禁也)　上柱國劉昶與帝有舊帝甚親之其子居士
任俠不遵法度數有罪(數所/角翻)上以昶故每原之居士轉
驕恣取公卿子弟雄健者輒將至家以車輪括其頸而
棒之(棒蒲/項翻)殆死能不屈者稱為壯士釋而與交黨與三
百人敺擊路人(敺烏/口翻)多所侵奪至於公卿妃主莫敢與
校或告居士謀為不軌帝怒斬之公卿子弟坐居士除
名者甚衆　楊素牛𢎞等復薦張胄𤣥厯術(去年帝勞/徠胄𤣥既)
(而罷之復/扶又翻)上令楊素與術數人立議六十一事皆舊法
久難通者令暉等與胄𤣥等辨析暉杜口一無所答胄
𤣥通者五十四上乃拜胄𤣥員外散騎侍郎兼太史令
賜物千段令參定新術(散悉亶翻/騎竒寄翻)至是胄𤣥厯成夏四
月戊寅詔頒新厯前造厯者劉暉四人並除名　秋七
月桂州人李世賢反上議討之諸將數人請行(將即/亮翻)上
不許顧右武候大將軍虞慶則曰位居宰相爵乃上公
(開皇初慶則嘗為尚書右僕射宰相/之職也授上柱國封晉國公上公也)國家有賊遂無行
意何也慶則拜謝恐懼乃以慶則為桂州道行軍總管
討平之　秦王俊幼仁恕喜佛敎(喜許/記翻)嘗請為沙門不
許及為并州總管(俊為并州總管/見上卷十年)漸好奢侈違越制度
盛治宫室俊好内(治直之翻/好呼報翻)其妻崔氏𢎞度之妹也性
妬於𤓰中進毒由是得疾徴還京師上以其奢縱丁亥
免俊官以王就第崔妃以毒王廢絶賜死於家左武衛
將軍劉昇(曹魏置武衛將軍自晉至於髙齊並屬左/右衛至隋始與左右衛並列於十二衛府)諫
曰秦王非有佗過但費官物營廨舍而已(廨古/隘翻)臣謂可
容上曰法不可違楊素諫曰秦王之過不應至此願陛
下詳之(復扶/又翻)上曰我是五兒之父(上五子太子勇晉王/廣秦王俊蜀王秀漢)
(王/諒)非兆民之父若如公意何不别制天子兒律以周公
之為人尚誅管蔡我誠不及周公逺矣安能虧法乎卒
不許(楊素逢君之惡者也它日贊決以/廢勇立廣葢有見於此卒子恤翻)　戊戌突厥突
利可汗來逆女(厥九勿翻可從/刋入聲汗音寒)上舍之太常敎習六禮
(六禮納采問名納/吉納徴請期親迎)妻以宗女安義公主上欲離間都藍
故特厚其禮(妻七細翻/間古莧翻)遣太常卿牛𢎞納言蘇威民部
尚書斛律孝卿相繼為使(開皇三年改度支尚書/為民部尚書使疏吏翻)突利
本居北方既尚主長孫晟説其帥衆南徙居度斤舊鎮
(度斤舊鎮葢即都斤山突厥/沙鉢畧舊所居也帥讀曰率)錫賚優厚(賚來/代翻)都藍怒曰
我大可汗也反不如染干於是朝貢遂絶亟來抄掠邊
鄙(朝直遥翻下同亟/去吏翻抄楚交翻)突利伺知動静輒遣奏聞由是邊
鄙每先有備(伺相/吏翻)　九月甲申上至自仁夀宫　何稠
之自嶺南還也(是年二月何/稠討嶺南)甯猛力請隨稠入朝稠見
其疾篤遣還欽州與之約曰八九月間可詣京師相見
使還奏狀上意不懌(使疏吏/翻下同)冬十月猛力病卒上謂稠
曰汝前不將猛力來今竟死矣稠曰猛力與臣約假令
身死當遣子入侍(令力/丁翻)越人性直其子必來猛力臨終
果戒其子長真曰我與大使約不可失信(使疏/吏翻)汝𦵏我
畢宜即登路長真嗣為刺史如言入朝(嗣祥/吏翻)上大悦曰
何稠著信蠻夷乃至于此　魯公虞慶則之討李世賢
也以婦弟趙什住為隨府長史(長知/兩翻)什住通于慶則愛
妾恐事泄乃宣言慶則不欲此行上聞之禮賜甚薄慶
則還至潭州臨桂嶺(隋書虞慶則傳作潭州臨桂嶺宋/白曰隋平陳改湘州為潭州杜佑)
(曰取昭/潭為名)觀眺山川形勢曰此誠險固加以足糧若守得
其人攻不可㧞使什住馳詣京師奏事觀上顔色什住
因告慶則謀反下有司案驗(下遐/稼翻)十二月壬子慶則坐
死拜什住為柱國　髙麗王湯聞陳亡大懼治兵積榖
為拒守之策(麗力知翻/治直之翻)是歳上賜湯璽書責以雖稱藩
附誠節未盡且曰彼之一方雖地狹人少(璽斯氏翻少/詩沼翻下同)
今若黜王不可虚置終須更選官屬就彼安撫王若洒
心易行(洒讀曰洗/行下孟翻)率由憲章即是朕之良臣何勞别遣
才彦王謂遼水之廣何如長江髙麗之人多少陳國(少/詩)
(沼/翻)朕若不存含育責王前愆命一將軍何待多力殷勤
曉示許王自新耳湯得書惶恐將奉表陳謝會病卒(卒/子)
(恤/翻)子元嗣立上使使拜元為上開府儀同三司襲爵遼
東公(使使疏吏/翻下同)元奉表謝恩因請封王上許之(自時隋/終以髙)
(麗為意後遂/以佳兵亡國)　吐谷渾大亂(吐從暾入/聲谷音浴)國人殺世伏立
其弟伏允為主遣使陳廢立之事并謝専命之罪且請
依俗尚主上從之自是朝貢歳至(朝直/遥翻)
十八年春二月甲辰上幸仁夀宫　髙麗王元帥靺鞨
之衆萬餘寇遼西(隋書靺鞨在髙麗之北凡有七種其/一號栗末部與髙麗接其二曰伯咄)
(部在栗末之北其三曰安車骨部在伯咄東北其四曰/拂涅部在伯咄東其五曰號室部在拂湼東其六曰黒)
(水部在安車骨西北其七曰白山部在栗末東南而黑/水部尤為勁健即古之肅慎氏也遼西郡治栁城隋置)
(營州總管府靺莫/撥翻鞨户葛翻)營州總管韋冲擊走之上聞而大怒
乙巳以漢王諒王世積並為行軍元帥將水陸三十萬
伐髙麗(帥所類翻/將即亮翻)以尚書左僕射髙熲為漢王長史(長/知)
(兩/翻)周羅睺為水軍緫管　延州刺史獨孤陀(隋志延安/郡後魏置)
(東夏州西魏改/延州陀徒河翻)有婢曰徐阿尼(阿烏葛翻尼/希夷翻下同)事猫鬼能
使之殺人云每殺人則死家財物潛移於畜猫鬼家會
獨孤后及楊素妻鄭氏俱有疾毉皆曰猫鬼疾也(隋書/陀傳)
(云徐阿尼事猫鬼每以子夜祀之言子者䑕也陀嘗從/家中索酒其妻曰無錢可酤陀因謂阿尼曰可令猫鬼)
(向越公家使我足錢也阿尼便呪之居數日猫鬼向素/家十一年上初從并州還陀謂阿尼曰可令猫鬼向皇)
(后所使多賜吾物阿尼復呪之遂入宫中大理丞楊逺/乃於門下外省遣阿尼呼猫鬼阿尼于是夜中置香粥)
(一盆以匙扣而呼之曰猫女可來無住宫中久之阿尼/色正青若被牽曳者云猫鬼已至由是其事具得實畜)
(吁玉翻/下同)上以陀后之異母弟陀妻楊素異母妹由是意
陀所為令髙熲等雜治之具得其實(治直/之翻)上怒令以犢
車載陀夫妻將賜死獨孤后三日不食為之請命曰(為/于)
(偽翻/下同)陀若蠧政害民者妾不敢言今坐為妾身敢請其
命陀弟司勳侍郎整詣闕求哀(司勲侍郎屬/吏部尚書)於是免陀
死除名為民以其妻楊氏為尼先是有人訟其母為猫
鬼所殺者上以為妖妄怒而遣之(妖於/驕翻)至是詔誅被訟
行猫鬼家(先悉薦翻/被皮義翻)夏四月辛亥詔畜猫鬼蠱毒厭媚
野道之家(隋書志江南諸郡往往畜蠱而宜春偏甚其/法以五月五日聚百種虫大者至蛇小者至)
(蝨合置器中令自相啖餘一種存者留之蛇則曰蛇蠱/蝨則曰蝨蠱行以殺人因食入人腹内食其五藏死則)
(其産移入蠱主之家三年不殺它人則畜者自鍾其弊/累世子孫相傳不絶亦有隨女子嫁者厭於琰翻媚音)
(魅/)並投於四裔　六月丙寅下詔黜髙麗王元官爵(麗/力)
(知/翻)漢王諒軍出臨渝關(臨渝關在栁城西四百八十里/所謂盧龍之險也渝漢書音喻)
值水潦餽運不繼軍中乏食復遇疾疫(復扶/又翻)周羅睺自
東萊泛海趣平壤城(隋書平壤城東西六里隨山屈曲/南臨浿水杜佑曰平壤城則故朝)
(鮮國王險城/也趣七喻翻)亦遭風船多飄沒秋九月己丑師還死者
什八九髙麗王元亦惶懼遣使謝罪(使疏吏/翻下同)上表稱遼
東糞土臣元上于是罷兵待之如初百濟王昌遣使奉
表請為軍導帝下詔諭以髙麗服罪朕已赦之不可致
伐厚其使而遣之髙麗頗知其事以兵侵掠其境　辛
夘上至自仁夀宫　冬十一月癸未上祀南郊　十二
月自京師至仁夀宫置行宫十有二所　南寜夷爨翫
復反(復扶/又翻)蜀王秀奏史萬歳受賂縱賊致生邊患上責
萬歳萬歳詆讕(讕落干翻又力誕翻/詆拒諱也讕逸辭也)上怒命斬之髙熲
及左衛大將軍元旻等固請曰萬歳雄略過人將士樂
為致力雖古名將未能過也上意少解于是除名為民
(將即亮翻樂音/洛少詩沼翻)
十九年春正月癸酉赦天下　二月甲寅上幸仁夀宫
(仁夀宫成於開皇十七年方其成也文帝怒欲罪楊素/獨孤后喜而賞之繼此屢幸仁夀宫至仁夀之末卒死)
(于仁夀宫仁者夀帝窮民力以作離宫可謂仁乎其不/得死于是宫宜矣帝怒楊素而不加之罪其后喜則亦)
(從而喜之豈非奢侈之能移人觸境而動至於流連/而不知反卒貽萬世笑是知君徳以節儉為貴也)
突厥突利可汗因長孫晟奏言都藍可汗作攻具欲攻
大同城(唐志自夏州北度烏水行五百三十餘里過橫/水又行百一十九里至安樂戍戌在河西壖東)
(壖有古大同城今大同城古永濟柵也厥九勿/翻可從刋入聲汗音寒長知兩翻晟承正翻)詔以漢
王諒為元帥(帥所/類翻)尚書左僕射髙熲出朔州道(隋志馬/邑郡舊)
(置朔/州)右僕射楊素出靈州道(靈武郡後/魏置靈州)上柱國燕榮出
幽州道以擊都藍(燕因/肩翻)皆取漢王節度然漢王竟不臨
戎都藍聞之與逹頭可汗結盟合兵掩襲突利大戰長
城下突利大敗都藍盡殺其兄弟子姪遂度河入蔚州
(隋志雁門郡靈丘縣後/周置蔚州蔚紆勿翻)突利部落散亡夜與長孫晟以
五騎南走(騎竒寄/翻下同)比旦行百餘里(比必寐/翻及也)收得數百騎
突利與其下謀曰今兵敗入朝一降人耳(朝直遥翻下/同降户剛翻)
大隋天子豈禮我乎玷厥雖來本無寃隙(寃猶/怨也)若往投
之必相存濟晟知之宻遣使者入伏逺鎮(使疏/吏翻)令速舉
烽突利見四烽俱發以問晟晟紿之曰城髙地逈必遥
見賊來我國家法若賊少舉二烽(紿蕩亥翻/少詩沼翻)來多舉三
烽大逼舉四烽彼見賊多而又近耳突利大懼謂其衆
曰追兵已逼且可投城既入鎮晟留其逹官執室領其
衆自將突利馳驛入朝(將如/字)夏四月丁酉突利至長安
帝大喜以晟為左勲衛驃騎將軍(隋制驃騎將軍正四/品驃匹妙翻騎竒寄)
(翻/)持節護突厥上令突利與都藍使者因頭特勒相辨
詰突利辭直上乃厚待之都藍弟郁速六弃其妻子與
突利歸朝(使疏吏翻/朝直遥翻)上嘉之使突利多遺之珍寳以慰
其心(遺于/季翻)髙熲使上柱國趙仲卿將兵三千為前鋒至
族蠡山(將即亮翻/蠡音黎)與突厥遇交戰七日大破之追奔至
乞伏泊復破之虜千餘口雜畜萬計突厥復大舉而至
仲卿為方陳(厥九勿翻下同畜許又翻/復扶又翻陳讀曰陣下同)四面拒戰凡五
日會髙熲大兵至合擊之突厥敗走追度白道踰秦山
七百餘里而還(還從宣翻/又如字)楊素軍與逹頭遇先是諸將
與突厥戰慮其騎兵奔突皆以戎車步騎相參設鹿角
為方陳騎在其内(此古法也雖衛青劉裕未之能易也/所謂先為不可勝以待敵之可勝者)
(也先悉薦翻騎/竒寄翻下同)素曰此乃自固之道未足以取勝也于
是悉除舊法令諸軍為騎陳逹頭聞之大喜曰天賜我
也下馬仰天而拜帥騎兵十餘萬直前上儀同三司周
羅􁀙曰賊陳未整請擊之帥精騎逆戰素以大兵繼之
突厥大敗逹頭被重創而遁殺傷不可勝計其衆號哭
而去(魏舒毁車崇卒以敗狄楊素除戎車為騎陳以破/突厥皆鼔儳而勝耳帥讀曰率勝音升號户髙翻)
　六月丁酉以豫章王暕為内史令(暕古/限翻)　宜陽公王
世積為涼州緫管其親信安定皇甫孝諧有罪(王世積/封宜陽)
(郡公隋志河南郡宜陽縣後魏置宜陽/郡武威郡舊置涼州安定郡舊置涇州)吏捕之亡抵世
積世積不納孝諧配防桂州(配防者配𨽻軍/伍使之防守)因上變稱
世積嘗令道人相其貴不(上時掌翻令力丁翻/相息亮翻不讀曰否)道人答
曰公當為國主又將之涼州(之往/也)其所親謂世積曰河
西天下精兵處可圖大事世積曰涼州土曠人希非用
武之國世積坐誅拜孝諧上大將軍　獨孤后性妬忌
後宫莫敢進御尉遲逈女孫有美色先没宫中(尉紆勿/翻先悉)
(薦翻/下同)上於仁夀宫見而悦之因得幸后伺上聽朝(伺相/吏翻)
(朝直/遥翻)隂殺之上由是大怒單騎從苑中出不由徑路入
山谷間二十餘里髙熲楊素等追及上扣馬苦諫上太
息曰吾貴為天子不得自由髙熲曰陛下豈以一婦人
而輕天下上意少解(少詩/沼翻)駐馬良久中夜方還宫后俟
上於閣内及至后流涕拜謝熲素等和解之(還音旋/又如字)因
置酒極歡先是后以髙熲父之家客甚見親禮(熲父賓/為獨孤)
(信參佐信被誅后以賔/父之故吏數往來其家)至是聞熲謂已為一婦人遂衘
之時太子勇失愛於上潛有廢立之志從容謂熲曰(從/千)
(容/翻)有神告晉王妃言王必有天下若之何熲長跪曰長
幼有序其可廢乎(長幼之長/知兩翻)獨孤后知熲不可奪隂欲
去之(為后譖熲張/本去羌吕翻)會上令選東宫衛士以入上臺熲奏
稱若盡取彊者恐東宫宿衛太劣上作色曰我有時出
入宿衛須得勇毅太子毓徳春宫左右何須壯士此極
弊法如我意者恒於交畨之日分向東宫上下團伍不
别(三百人為團五人為伍恒户登翻/上時掌翻下遐嫁翻别彼列翻)豈非佳事我熟見
前代公不須仍踵舊風熲子表仁娶太子女故上以此
言防之熲夫人卒(卒子/恤翻)獨孤后言於上曰髙僕射老矣
而喪夫人(喪息/浪翻)陛下何能不為之娶(為于偽/翻下同)上以后言
告熲熲流涕謝曰臣今已老退朝唯齋居讀佛經而已
(朝直/遥翻)雖陛下垂哀之深至于納室非臣所願上乃止既
而熲愛妾生男上聞之極喜后甚不悦上問其故后曰
陛下尚復信髙熲邪(復扶又翻/邪音耶)始陛下欲為熲娶熲心
存愛妾面欺陛下今其詐已見(見賢/遍翻)安得信之上由是
疎熲伐遼之役(去年/伐遼)熲固諫不從及師無功后言於上
曰熲初不欲行陛下强遣之(强其/兩翻)妾固知其無功矣又
上以漢王年少(少詩/照翻)専委軍事於熲熲以任寄隆重每
懷至公無自疑之意諒所言多不用諒甚衘之及還泣
言於后曰兒幸免髙熲所殺上聞之彌不平及擊突厥
出白道進圖入磧(磧大磧也即所謂/大漢磧七迹翻)遣使請兵(使疏/吏翻)近
臣緣此言熲欲反上未有所答熲已破突厥而還(此即/謂前)
(破突厥事還從/宣翻又如字)及王世積誅推覈之際有宫禁中事云
於熲處得之上大驚有司又奏熲及左右衛大將軍元
旻元胄並與世積交通受其名馬之贈旻胄坐免官上
柱國賀若弼吳州總管宇文㢸(若人者翻/㢸古弼字)刑部尚書薛
胄(開皇三年改都官/尚書為刑部尚書)民部尚書斛律孝卿兵部尚書栁
述等明熲無罪上愈怒皆以屬吏(屬之/欲翻)自是朝臣無敢
言者(朝直/遥翻)秋八月癸夘熲坐免上柱國左僕射以齊公
就第未幾上幸秦王俊第召熲侍宴熲歔欷悲不自勝
(幾居豈翻歔音虚欷音/希又許既翻勝音升)獨孤后亦對之泣上謂熲曰朕
不負公公自負也因謂侍臣曰我於髙熲勝於兒子雖
或不見常似目前自其解落瞑然忘之(解落謂解官落/職也瞑莫定翻)
如本無髙熲人臣不可以身要君(要一/遥翻)自云第一也頃
之熲國令上熲隂事(隋制王國公國皆有/令有尉上時掌翻)稱其子表仁
謂熲曰司馬仲逹初託疾不朝遂有天下(司馬懿字仲/逹事見魏邵)
(陵厲公紀/朝直遥翻)公今遇此焉知非福(熲國公承望上指以此/誣熲盖亦習見趙什住)
(皇甫孝諧受賞而/利之也焉於䖍翻)於是上大怒囚熲於内史省而鞫之
憲司復奏沙門真覺嘗謂熲云明年國有大喪(憲司法/司也復)
(扶又翻喪/息郎翻)尼令暉復云十七十八年皇帝有大厄十九
年不可過上聞而益怒顧謂羣臣曰帝王豈可力求孔
子以大聖之才猶不得天下熲與子言自比晉帝此何
心乎有司請斬之上曰去年殺虞慶則今茲斬王世積
如更誅熲天下其謂我何於是除名為民熲初為僕射
(帝受禪熲/即為僕射)其母戒之曰汝富貴已極但有一斫頭耳爾
其慎之熲由是常恐禍變至是熲歡然無恨色先是國
子祭酒元善言於上曰楊素麤疎蘇威怯懦元胄元旻
正似鳬耳(楚辭曰寜汎汎若水中之鳬與波上下/以全吾軀乎元善之意謂此先悉薦翻)可以
付社稷者唯獨髙熲上初然之及熲得罪上深責之善
憂懼而卒(卒子/恤翻)　九月以太常卿牛𢎞為吏部尚書𢎞
選舉先徳行而後文才務在審慎雖致停緩其所進用
並多稱職(先悉薦翻行下孟翻/後户遘翻稱尺證翻)吏部侍郎髙孝基鑒賞
機悟清慎絶倫然爽俊有餘迹似輕薄時宰多以此疑
之唯𢎞深識其真推心任委隋之選舉得人於斯為最
時論彌服𢎞識度之逺　冬十月甲午以突厥突利可
汗為意利珍豆唘民可汗華言意智健也(厥九勿翻可/從刋入聲汗)
(音/寒)突厥歸唘民者男女萬餘口上命長孫晟將五萬人
於朔州築大利城以處之(長知兩翻晟承正翻將即亮/翻下同大利城在雲内縣東)
(北隋志定襄郡治大/利縣處昌吕翻下同)時安義公主已卒(十七年安義公/主嫁突厥卒子)
(恤/翻)復使晟持節送宗女義成公主以妻之(復音扶又翻/妻七細翻)
晟奏染干部落歸者益衆雖在長城之内猶被雍虞閭
抄掠不得寜居(抄楚/文翻)請徙五原以河為固(鹽州五/原之地)於夏
勝兩州之間(隋志朔方郡後魏置夏州榆林郡開皇二/十年置勝州杜佑曰勝州治榆林縣漢沙)
(南縣地有雲中城拂雲堆金河紫河自馬邑/郡善陽界流入縣西有漢五原城夏户雅翻)東西至河
南北四百里掘為横塹(塹七/艷翻)令處其内(令力丁翻/處昌吕翻)使得
任情畜牧上從之又令上柱國趙仲卿屯兵二萬為唘
民防逹頭(為于/偽翻)代州總管韓洪等將步騎一萬鎮恒安
(隋志雁門後周置肆州開皇五年改曰代州舊唐志恒/安鎮在隋馬邑郡雲内縣界唐為雲州雲中縣即後魏)
(所都平城之/地恒户登翻)逹頭騎十萬來冦韓洪軍大敗(騎竒/寄翻)仲卿
自樂寜鎮邀擊斬首千餘級　帝遣越公楊素出靈州
行軍緫管韓僧夀出慶州(𢎞化郡開皇十/六年置慶州)太平公史萬
歳出燕州(涿郡懷戎縣後齊置北燕/州後周去北字燕因肩翻)大將軍武威姚辨
出河州(枹罕郡舊/置河州)以擊都藍師未出塞十二月乙未都
藍為部下所殺逹頭自立為步迦(迦音/加)可汗其國大亂
長孫晟言於上曰今官軍臨境戰數有功(數所/角翻)虜内自
攜離其主被殺乘此招撫可以盡降請遣染干部下分
道招慰上從之降者甚衆(被皮義翻/降户江翻)
　
　資治通鑑卷一百七十八
