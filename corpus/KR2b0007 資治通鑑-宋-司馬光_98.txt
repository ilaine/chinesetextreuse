
　資治通鑑卷九十七　　　宋　司馬光　撰
　　　　　　　　　　　　　　胡三省　音注
　晉紀十九(起𤣥黓攝提格盡/彊圉協洽凡六年)
　　顯宗成皇帝下
咸康八年春正月己未朔日有食之(作考異曰天文志/  乙未今從帝紀)
(及長/厯)　乙丑大赦　豫州刺史庾懌以酒餉江州刺史
王允之允之覺其毒飲犬(飲於/禁翻)犬斃密奏之帝曰大舅
已亂天下(謂庾/亮也)小舅復欲爾邪(復扶/又翻)二月懌飲鴆而卒
(卒子/恤翻)　三月初以武悼后配食武帝廟(楊皇后惠帝永/康元年幽廢而)
(死今乃得/配食武帝)　庾翼在武昌數有妖怪(數所角翻/妖於驕翻)欲移鎮
樂鄉征虜長史王述與庾氷牋曰樂鄉去武昌千有餘
里數萬之衆一旦移徙興立城壁公私勞擾又江州當
泝流數千里供給軍府力役増倍且武昌實江東鎮戍
之中非但扞禦上流而已緩急赴告駿奔不難(書武成/曰駿奔)
(走駿音峻注云駿/大也言皆奔走也)若移樂鄉逺在西陲一朝江渚有虞
不相接救方岳重將(將即/亮翻)固當居要害之地為内外形
埶使闚𨵦之心不知所向昔秦忌亡胡之讖卒為劉項
之資(秦盧生奏錄圖書曰亡秦者胡也于是始皇使/䝉恬北伐胡不知立子胡亥以兆亂卒子恤翻)周
惡檿弧之謡而成褒姒之亂(國語曰宣王之時有童謡/曰檿弧箕服實亡周國宣)
(王聞之有夫婦鬻是器者使執而戮之府之小妾生子/而非王子也懼而弃之此人也収以奔褒褒人有獄而)
(以女入于幽王王嬖是女而生伯服是為褒姒欲廢太/子宜臼而立伯服卒以成申侯西戎之亂惡烏路翻檿)
(於琰/翻)是以逹人君子直道而行禳避之道皆所不取正
當擇人事之勝理思社稷之長計耳朝議亦以為然(朝/直)
(遥/翻)翼乃止　夏五月乙卯帝不豫(豫順也不豫言有疾/而氣體不能順適也)
六月庚寅疾篤或詐為尚書符敕宮門無得内宰相衆
皆失色庾氷曰此必詐也推問果然(推考也/究也)帝二子丕
奕皆在襁褓(襁居兩翻/褓音保)庾氷自以兄弟秉權日久恐易
世之後親屬愈疎為它人所閒(閒古/莧翻)每說帝以國有彊
敵(强敵謂漢趙/也說輸芮翻)宜立長君(長知/兩翻)請以母弟琅邪王岳為
嗣帝許之中書令何充曰父子相傳先王舊典易之者
鮮不致亂(鮮息/淺翻)故武王不授聖弟(聖弟謂/周公)非不愛也今
琅邪踐阼將如孺子何氷不聴下詔以岳為嗣并以奕
繼琅邪哀王(元帝以子裒奉琅邪恭王後薨諡曰孝子/哀王安國立未踰年薨元帝復以皇子煥)
(嗣封其日薨復以皇子昱為琅邪王咸和之初昱徙封/㑹稽以岳為琅邪王今岳入繼大宗故以奕繼哀王後)
壬辰氷充及武陵王晞㑹稽王昱尚書令諸葛恢並受
顧命(㑹工/外翻)癸巳帝崩(年二/十二)帝幼冲嗣位不親庶政及長
頗有勤儉之徳(長知/兩翻)　甲午琅邪王即皇帝位大赦
己亥封成帝子丕為琅邪王奕為東海王　康帝亮隂
不言委政於庾氷何充秋七月丙辰葬成帝于興平陵
帝徒行送喪至閶闔門乃升素輿至陵所既葬帝臨軒
庾氷何充侍坐(坐徂/臥翻)帝曰朕嗣鴻業二君之力也充曰
陛下龍飛臣氷之力也若如臣議不覩升平之世帝有
慙色己未以充為驃騎將軍(驃匹/妙翻)都督徐州揚州之晉
陵諸軍事領徐州刺史鎮京口(晉永嘉大亂徐州淮北/流民相率過淮亦有過)
(江居晉陵郡界者咸和四年司徒郗鑒又徙流民之在/淮南者於晉陵諸縣其徙過江南及留在江北者並立)
(僑郡以司牧之徐州實郡在江北者實有廣陵堂邑鍾/離三郡而揚州之境以晉陵郡屬徐州所謂都督徐州)
(揚州之晉陵諸軍事者此也晉陵郡呉之毘陵郡也呉/分呉郡無錫以西為毘陵郡晉東海王越世子名毘而)
(東海國故食毘陵永/嘉五年改為晉陵)避諸庾也　冬十月燕王皝遷都
龍城(慕容廆先居徒河之青山後徙棘城今自棘城徙/都龍城杜佑曰營州栁城郡古孤竹國也春秋為)
(山戎肥子二國地漢徒河之青山在郡城東百九十里/棘城即顓頊之虛在郡城東南百七十里慕容皝以栁)
(城之北龍山之南福徳之地遂遷都龍城號新宮為和/龍宮栁城縣有白狼山白狼水又有僕扶犂縣故城在)
(東南其龍山即慕容皝祭龍/所也有饒樂水漢徒河縣城)赦其境内建威將軍翰言
於皝曰宇文彊盛日久屢為國患今逸豆歸簒竊得國
(逸豆歸逐乙得歸見/九十五卷咸和八年)羣情不附加之性識庸闇將帥非
才(將即亮翻/帥所類翻)國無防衛軍無部伍臣久在其國悉其地
形雖逺附彊羯(彊羯謂趙也/羯居謁翻)聲埶不接無益救援今若
擊之百舉百克然高句麗去國密邇常有闚𨵦之志(句/如)
(字又音駒麗力知翻闚缺規翻門中視也𨵦/從門旁竇中視也音俞韻釋闚𨵦私視也)彼知宇文
既亡禍將及已必乘虚深入掩吾不備若少留兵則不
足以守多留兵則不足以行此心腹之患也宜先除之
觀其埶力一舉可克宇文自守之虜必不能逺來争利
既取高句麗還取宇文如返手耳(返當作/反下同)二國既平利
盡東海國富兵彊無返顧之憂然後中原可圖也皝曰
善將擊高句麗高句麗有二道其北道平闊南道險狹
(北道從北置而進南/道從南陜入木底城)衆欲從北道翰曰虜以常情料之
必謂大軍從北道當重北而輕南王宜帥銳兵從南道
擊之出其不意丸都不足取也(高句麗王居丸都/帥讀曰率下同)别遣
偏師從北道縱有蹉跌(蹉倉何翻跌徒結翻/蹉跌失足而踣也)其腹心已
潰四支無能為也皝從之十一月皝自將勁兵四萬出
南道(將即亮/翻下同)以慕容翰慕容霸為前鋒别遣長史王㝢
等將兵萬五千出北道以伐高句麗高句麗王釗果遣
弟武帥精兵五萬拒北道自帥羸兵以備南道(羸倫/為翻)慕
容翰等先至與釗合戰皝以大衆繼之左常侍鮮于亮
曰臣以俘虜䝉王國士之恩(事見上卷/咸康四年)不可以不報今
日臣死日也獨與數騎先犯高句麗陳所嚮摧陷高句
麗陳動(騎奇寄翻下/同陳讀曰陣)大衆因而乘之高句麗兵大敗左
長史韓壽斬高句麗將阿佛和度加(高句麗置官有/相加大加小加)諸
軍乘勝追之遂入丸都釗單騎走輕車將軍慕輿埿追
獲其母周氏及妻而還會王㝢等戰於北道皆敗没由
是皝不復窮追(復扶又/翻下同)遣使招釗釗不出皝將還韓壽
曰高句麗之地不可戍守今其主亡民散潜伏山谷大
軍既去必復鳩聚(鳩亦/聚也)収其餘燼(火餘曰燼/猶能復然)猶足為患
請載其父尸囚其生母而歸俟其束身自歸然後返之
撫以恩信䇿之上也皝從之發釗父乙弗利墓載其尸
収其府庫累世之寳虜男女五萬餘口燒其宮室毁丸
都城而還(還從宣翻/又如字)　十二月壬子立妃禇氏為皇后
徴豫章太守褚裒為侍中尚書裒自以后父不願居中
任事(裒薄/侯翻)苦求外出乃除建威將軍江州刺史鎮半洲
　趙王虎作臺觀四十餘所於鄴(觀古/玩翻)又營洛陽長安
二宮作者四十餘萬人又欲自鄴起閣道至襄國敕河
南四州治南伐之備(河南四州洛豫徐/兖也治直之翻)并朔秦雍嚴西
討之資(晉地理志曰石勒平朔方置朔/州西討欲攻河西也雍於用翻)青冀幽州為東
征之計(東征欲/伐燕也)皆三五發卒(三丁發二五/丁發三也)諸州軍造甲
者五十餘萬人船夫十七萬人為水所没虎狼所食者
三分居一加之公侯牧宰競營私利百姓失業愁困貝
丘人李𢎞(貝丘縣自漢以來屬清/河郡北齊併入清河縣)因衆心之怨自言姓
名應䜟連結黨與署置百寮事發誅之連坐者數千家
虎畋獵無度晨出夜歸又多微行躬察作役侍中京兆
韋謏諫曰(謏蘇/了翻)陛下忽天下之重輕行斤斧之間猝有
狂夫之變雖有智勇將安所施又興役無時廢民耘獲
(穫戸/郭翻)吁嗟盈路殆非仁聖之所忍為也虎賜謏榖帛而
興繕滋繁游察自若秦公韜有寵於虎太子宣惡之(惡/烏)
(路/翻)右僕射張離領五兵尚書(曹魏置五兵尚書沈約志/五兵尚書領中兵外兵騎)
(兵别兵都兵/故謂之五兵)欲求媚於宣說之曰(說輸/芮翻)今諸侯吏兵過
限宜漸裁省以壯本根宣使離為奏秦燕義陽樂平四
公(秦公韜燕公斌義/陽公鑒樂平公苞)聴置吏一百九十七人帳下兵二
百人自是以下三分置一餘兵五萬悉配東宮(配𨽻/也)於
是諸公咸怨嫌釁益深矣青州上言濟南平陵城北石
虎一夕移於城東南(漢濟南郡有東平陵縣晉省後復/置為平陵縣唐為齊州全節縣濟)
(子禮/翻)有狼狐千餘迹隨之迹皆成蹊虎喜曰石虎者朕
也自西北徙而東南者天意欲使朕平蕩江南也其敕
諸州兵明年悉集朕當親董六師以奉天命羣臣皆賀
上皇徳頌者一百七人(上時/掌翻)制征士五人出車一乘牛
二頭米十五斛絹十匹調不辦者斬(乘繩證翻/調徒釣翻)民至鬻
子以供軍須(行軍所須以為/用故曰軍須)猶不能給自經於道樹者
相望(人之自經必於溝瀆隱蔽之地死亡計迫自經于/道旁之樹蓋甚不獲已也相望言其多也按目錄)
(書是年代/王還雲中)
　　康皇帝(諱岳字世同成帝母弟也咸和元年封呉/王二年徙封琅邪王諡法温柔好樂曰康)
建元元年春二月高句麗王釗遣其弟稱臣入朝於燕
(朝直/遥翻)貢珍異以千數燕王皝乃還其父尸猶留其母為
質(質音/致)　宇文逸豆歸遣其相莫淺渾將兵擊燕諸將
争欲擊之(相息亮翻/將即亮翻)燕王皝不許莫淺渾以為皝畏之
酣飲縱獵不復設備(酣戸甘翻/復扶又翻)皝使慕容翰出擊之莫
淺渾大敗僅以身免盡俘其衆　庾翼為人忼慨(忼慨/同音)
(口黨/翻)喜功名(喜許/記翻)琅邪内史桓温彛之子也(桓彛死于/蘇峻之難)
尚南康公主(公主明/帝女)豪爽有風槩(言其有風/力氣槩)翼與之友
善相期以寧濟海内翼嘗薦温於成帝曰桓温有英雄
之才願陛下勿以常人遇之常壻畜之(畜呼玉翻/又許竹翻)宜委
以方召之任(方叔邵虎周宣/王用之以中興)必有𢎞濟艱難之勲時杜
乂殷浩並才名冠世(冠古/玩翻)翼獨弗之重也曰此輩宜束
之高閣俟天下太平然後徐議其任耳浩累辭徴辟屛
居墓所(屏必/郢翻)幾將十年(幾居/希翻)時人擬之管葛(管仲諸葛/孔明也)
江夏相謝尚長山令王濛(漢獻帝初平二年分烏傷立/長山縣屬㑹稽郡呉分屬東)
(陽郡隋改長山為/金華縣今屬婺州)常伺其出處(伺相吏翻處/昌呂翻下同)以卜江左
興亡嘗相與省之(省悉/井翻)知浩有確然之志(確然者守志/堅固不移也)
既返相謂曰深源不起當如蒼生何(殷浩字/深源)尚鯤之子
也翼請浩為司馬詔除侍中安西軍司(軍司即/軍司馬)浩不應
翼遺浩書曰王夷甫立名非真雖云談道實長華競(遺/于)
(季翻長/知兩翻)明徳君子遇㑹處際(言遇風雲之㑹/處功名之際也)寧可然乎
浩猶不起殷羡為長沙相(相息/亮翻)在郡貪殘庾氷與翼書
屬之(屬之/欲翻)翼報曰殷君驕豪亦似由有佳兒(佳兒謂/浩也)弟
故小令物情容之(翼氷/弟也)大較江東之政以嫗喣豪彊常
為民蠧(嫗於具翻喣許具翻鄭/𤣥曰體曰嫗氣曰喣)時有行法輙施之寒劣
(寒者衰冷無氣燄也/劣者卑弱在人下也)如徃年偷石頭倉米一百萬斛皆
是豪將輩而直殺倉督監以塞責(倉督監筦倉之官將/即亮翻塞悉則翻)
山遐為餘姚長為官出豪彊所藏二千戸(餘姚縣屬㑹/稽郡長知兩)
(翻為于/偽翻)而衆共驅之令遐不得安席雖皆前宰之惛謬
(前宰指王導惛音昏庾翼察舉小才耳當江東草創之/時非王導之𢎞致逺識不能濟也謂之惛謬談何容易)
江東事去實此之由兄弟不幸横陷此中(横戸/孟翻)自不能
㧞足於風塵之外當共明目而治之(治直/之翻)荆州所統二
十餘郡(太康地志荆州統郡二十有二惠帝至/元帝又立隨新野竟陵新興南河等郡)唯長沙
最惡惡而不黜與殺督監復何異邪(復扶/又翻)遐簡之子也
(永嘉中山/簡鎮襄陽)翼以滅胡取蜀為己任遣使東約燕王皝西
約張駿刻期大舉朝議多以為難(使疏吏翻/朝直遥翻)唯庾氷意
與之同而桓温譙王無忌皆賛成之無忌承之子也(譙/王)
(承死於王敦之難/承當作氶音拯)秋七月趙汝南太守戴開帥數千人
詣翼降(帥讀曰率/降戸江翻)丁巳下詔議經畧中原翼欲悉所部
之衆北伐表桓宣為都督司雍梁三州荆州之四郡諸
軍事梁州刺史(荆州四郡南陽新野襄/陽南鄉也雍於用翻)前趣丹水(丹水/縣前)
(漢屬𢎞農郡後漢屬南陽郡晉屬順陽郡賢曰丹/水故城在今鄧州内鄉縣西南臨丹水趣七喻翻)桓温
為前鋒小督假節帥衆入臨淮(淮考異曰帝紀温入臨/  下云庾翼為征討大)
(都督遷鎮襄陽按翼傳翼先表移鎮安陸至夏口上表/云九月十九日發武昌二十四日達夏口始請徙鎮襄)
(陽始詔加都督征討諸/軍事故知不在此月)並發所統六州奴及車牛驢馬
百姓嗟怨(六州江荆司/雍梁益也)　代王什翼犍復求婚於燕(犍/居)
(言翻復/扶又翻)燕王皝使納馬千匹為禮什翼犍不與又倨慢
無子壻禮八月皝遣世子儁帥前軍師評等擊代(帥讀/曰率)
(下同使考異曰後魏序紀八月慕容元/真遣  請薦女無用兵事今從燕書)　什翼犍帥衆
避去燕人無所見而還(還從宣翻/又如字)　漢主壽卒(年四/十四)諡
曰昭文廟號中宗太子勢即位大赦(勢字子仁壽/之長子也)　趙
太子宣擊鮮卑斛榖提大破之斬首三萬級　宇文逸
豆歸執叚遼弟蘭送於趙(翟遼之敗其弟蘭奔宇文/部逸豆歸今執以送趙)并
獻駿馬萬匹趙王虎命蘭帥所從鮮卑五千人屯令支
(令音鈴又郎/定翻支音祁)　庾翼欲移鎮襄陽恐朝廷不許乃奏云
移鎮安陸(安陸縣自漢以來屬江/夏郡唐為安州治所)帝及朝士皆遣使譬
止翼翼遂違詔北行至夏口復上表請鎮襄陽(朝直遥/翻使疏)
(吏翻夏戸雅翻復/扶又翻上時掌翻)翼時有衆四萬詔加翼都督征討諸
軍事先是車騎將軍揚州刺史庾氷屢求出外(先悉/薦翻)辛
巳以氷都督荆江寧益梁交廣七州豫州之四郡諸軍
事(豫州四郡宣城歴/陽廬江安豐也)領江州刺史假節鎮武昌以為翼
繼援徴徐州刺史何充為都督揚豫徐州之琅邪諸軍
事(永嘉之亂琅邪國人隨元帝過江者千餘戸太興三/年立懷徳縣丹陽雖有琅邪相而無其地是年桓温)
(為内史鎮江乘之蒲洲金城上求割丹陽/之江乘縣境立郡所謂徐州之琅邪此也)領揚州刺史
錄尚書事輔政以琅邪内史桓温為都督青徐兖三州
諸軍事徐州刺史褚裒為衛將軍領中書令　冬十一
月己巳大赦
二年春正月趙王虎享羣臣於太武殿有白雁百餘集
馬道之南(馬道者築道可/以馳馬徃來)虎命射之皆不獲(射而/亦翻)時諸
州兵集者百餘萬太史令趙攬密言於虎曰白雁集庭
宮室將空之象不宜南行虎信之乃臨宣武觀大閲而
罷(石虎倣洛都之制築宣/武觀於鄴觀古玩翻)　漢主勢改元太和尊母閻
氏為皇太后立妻李氏為皇后　燕王皝與左司馬高
詡謀伐宇文逸豆歸詡曰宇文彊盛今不取必為國患
伐之必克然不利於將(將即/亮翻)出而告人曰吾徃必不返
然忠臣不避也於是皝自將伐逸豆歸(將即亮/翻下同)以慕容
翰為前鋒將軍劉佩副之分命慕容軍慕容恪慕容霸
及折衝將軍慕輿根將兵三道並進高詡將發不見其
妻使人語以家事而行(語牛/倨翻)逸豆歸遣南羅大涉夜干
將精兵逆戰(南羅城名大城大也慕容既克宇文改南/羅城為威徳城考異曰慕容皝載記作涉)
(弈干今/從燕書)皝遣人馳謂慕容翰曰涉夜干勇冠三軍(冠古/玩翻)
宜小避之翰曰逸豆歸掃其國内精兵以屬涉夜干(屬/之)
(欲/翻)涉夜干素有勇名一國所賴也今我克之其國不攻
自潰矣且吾孰知涉夜干之為人(孰與/熟同)雖有虚名實易
與耳不宜避之以挫吾兵氣遂進戰翰自出衝陳(易以/䜴翻)
(陳讀/曰陣)涉夜干出應之慕容霸從傍邀擊遂斬涉夜干宇
文士卒見涉夜干死不戰而潰燕軍乘勝逐之遂克其
都城(宇文國都遼/西紫䝉川)逸豆歸走死漠北宇文氏由是散亡
皝悉収其畜産資貨徙其部衆五千餘落於昌黎闢地
千餘里更命涉夜干所居城曰威徳城使弟彪戍之而
還高詡劉佩皆中流矢卒(還音旋中竹仲/翻卒子恤翻)詡善天文皝
嘗謂曰卿有佳書而不見與何以為忠藎詡曰臣聞人
君執要人臣執職執要者逸執職者勞是以后稷播種
堯不預焉占候天文晨夜甚苦非至尊之所宜親殿下
將焉用之(焉於/䖍翻)皝黙然初逸豆歸事趙甚謹貢獻屬路
(屬之/欲翻)及燕人伐逸豆歸趙王虎使右將軍白勝并州刺
史王霸自甘松出救之(甘松在濡源之/東突門嶺之西)比至(比必/寐翻)宇文
氏已亡因攻威徳城不克而還慕容彪追擊破之慕容
翰之與宇文氏戰也為流矢所中臥病積時不出後漸
差(差楚懈翻/疾瘳也)於其家試騁馬或告翰稱病而私習騎乘
疑欲為變燕王皝雖藉翰勇畧然中心終忌之乃賜翰
死翰曰吾負罪出奔既而復還(翰出奔見九十五卷成/帝咸和八年還見上卷)
(咸康六年/復扶又翻)今日死已晚矣然羯賊跨據中原吾不自量
(量音/良)欲為國家蕩壹區夏(為于偽翻/夏戸雅翻)此志不遂没有遺
恨命矣夫飲藥而卒(年考異曰三十國春秋云永和二/  九月殺翰燕書翰傳翰嘗臨陳)
(為流矢所中病臥嵗時不出入後漸差試馬按自討宇/文後翰未嘗預攻戰自建元二年正月至永和二年九)
(月已踰年矣三十國春/秋恐誤今從載記翰傳)　代王什翼犍遣其大人長孫
秩迎婦於燕(拓䟦鄰之統國也以次兄為㧞㧞氏厥後/孝文帝用夏變夷改為長孫氏史以華言)
(書其後/所改姓)　夏四月凉州將張瓘敗趙將王擢于三交城
(三交城在朔方之西宋白曰三交土堠在/綏州東北七十五里將即亮翻敗補邁翻)　初趙領軍
王朗言於趙王虎曰盛冬雪寒而皇太子使人伐宮材
引於漳水役者數萬吁嗟滿道陛下宜因出游罷之虎
從之太子宣怒㑹熒惑守房(天文志房四星為明堂天/子布政之宮也亦四輔也)
(下第一星上將也次次將也次次相也上星上相也熒/惑守房心王者惡之熒惑天子理也故曰雖有明天子)
(必謹視熒/惑所在)宣使太史令趙攬言於虎曰房為天王今熒
惑守之其殃不細宜以貴臣王姓者當之虎曰誰可者
攬曰無貴於王領軍虎意惜朗使攬更言其次攬無以
對因曰其次唯中書監王波耳虎乃下詔追罪波前議
楛矢事(見上卷成帝/咸康六年)腰斬之及其四子投尸漳水既而
愍其無罪追贈司空封其孫為侯　趙平北將軍尹農
攻燕凡城不克而還　漢太史令韓皓上言熒惑守心
乃宗廟不修之譴(以七曜所經周天三百六十五度四/分度之一考之房六度太心三度太)
(五星入之乆而不去謂之守時趙太史以為熒惑/守房漢太史以為熒惑守心是則躔度之難知也)漢主
勢命羣臣議之相國董皎侍中王嘏以為景武創業獻
文承基至親不逺無宜疎絶乃更命祀成始祖太宗皆
謂之漢(李特諡景武皇帝廟號始祖雄諡武皇帝廟號/太宗驤諡獻皇帝壽諡文皇帝特驤兄弟也雄)
(壽從兄弟也故曰至親不逺李壽/改立宗廟見上卷成帝咸康四年)　征西將軍庾翼使
梁州刺史桓宣擊趙將李羆於丹水為羆所敗(敗補/邁翻)翼
貶宣為建威將軍宣慙憤成疾秋八月庚辰卒翼以長
子方之為義城太守(沈約曰義成郡晉孝武立治襄陽/五代志曰襄陽郡榖城縣舊曰義)
(城置義城郡又按晉書桓宣傳陶侃使宣鎮襄陽以其/淮南部曲立義成郡則此郡立於咸和中明矣城當作)
(成/)代領宣衆又以司馬應誕為襄陽太守參軍司馬勲
為梁州刺史戍西城(西城縣時/屬魏興郡)　中書令褚裒固辭樞
要閏月丁巳以裒為左將軍都督兖州徐州之琅邪諸
軍事兖州刺史鎮金城(金城在江乘之蒲洲琅/邪僑郡亦以為治所)　帝疾
篤庾氷庾翼欲立㑹稽王昱為嗣(㑹工/外翻)中書監何充建
議立皇子聃(聃他/含翻)帝從之九月丙申立聃為皇太子戊
戍帝崩于式乾殿(年二十三建康宮/殿皆用洛都舊名)己亥何充以遺㫖
奉太子即位大赦由是氷翼深恨充尊皇后褚氏為皇
太后時穆帝方二嵗太后臨朝稱制(朝直遥/翻下同)何充加中
書監錄尚書事充自陳既録尚書不宜復監中書(中書/監之)
(監古陷翻監中書之監/古銜翻復扶又翻下同)許之復加侍中充以左將軍褚
裒太后之父宜綜朝政上疏薦裒參錄尚書乃以裒為
侍中衛將軍錄尚書事持節督刺史如故(裒蒲/侯翻)裒以近
戚懼獲譏嫌上疏固請居藩改授都督徐兖青三州揚
州之二郡諸軍事衛將軍徐兖二州刺史鎮京口(揚州/之二)
(郡晉陵/義興也)尚書奏裒見太后在公庭則如臣禮私覿則嚴
父(朱熹曰私覿以私/禮見也嚴尊也)從之　冬十月乙丑葬康帝于崇
平陵　江州刺史庾氷有疾太后徴氷輔政氷辭十一
月庚辰卒庾翼以家國情事(言以兄弟之情則當赴氷/之喪以國事則當治兵以)
(國収/復)留子方之為建武將軍戍襄陽方之年少(少詩/照翻)以
參軍毛穆之為建武司馬以輔之穆之寳之子也(毛寳/豫有)
(平蘇峻之功邾/城之陷寳死焉)翼還鎮夏口(夏戸/雅翻)詔翼復督江州又領
豫州刺史翼辭豫州復欲移鎮樂鄉詔不許翼仍繕修
軍器大佃積榖以圖後舉(佃亭/年翻)　趙王虎作河橋於靈
昌津采石為中濟(滑臺故鄭之廩延也城下有延津又/西為靈昌津石勒攻劉曜途出於此)
(以河氷泮為神靈之助號是處為靈昌津大河深廣必/下石為中濟兩岸繫巨絙以維船然後可以立橋如河)
(陽橋蒲津橋之中潬是也/采石採取石也濟如宇)石下輙隨流(河流漂急故石/下輙隨流而去)
用功五千餘萬而橋不成虎怒斬匠而罷
　　孝宗穆皇帝上之上(諱聃宇彭子康帝子也/諡法中情見貎曰穆)
永和元年春正月甲戌朔皇太后設白紗帷於太極殿
抱帝臨軒　趙義陽公鑒鎮闗中役煩賦重文武有長
髮者輙㧞為冠纓(纓冠/系也)餘以給宮人長史取髪白趙王
虎虎徴鑒還鄴以樂平公苞代鎮長安發雍洛秦并州
十六萬人(石虎分司州之河南𢎞農滎陽兖/州之陳留東燕置洛州雍於用翻)治長安未
央宮(治直/之翻)虎好獵晚嵗體重不能跨馬乃造獵車千乘
(好呼到翻/乘繩證翻)刻期校獵自靈昌津南至滎陽東極陽都為
獵場(陽都縣前漢屬城陽國後漢晉屬琅邪國賢曰/陽都故城在今沂州沂水縣南又曰在承縣南)使
御史監察(監工/銜翻)其中禽獸有犯者辠至大辟(辟毘/亦翻)民有
美女佳牛馬御史求之不得皆誣以犯獸論死者百餘
人發諸州二十六萬人修洛陽宮發百姓牛二萬頭配
朔州牧官(趙置牧官/于朔方)増置女官二十四等東宮十二等
公侯七十餘國皆九等大發民女三萬餘人料為三等
以配之太子諸公私令采發者又將萬人郡縣務求美
色多强奪人妻殺其夫及夫自殺者三千餘人至鄴虎
臨軒簡第以使者為能封侯者十二人荆楚揚徐之民
流叛畧盡(荆楚以國言揚徐以州言趙之壤地南陽汝/南則故荆楚之地也壽陽則揚州之地也彭)
(城下邳東海琅邪東筦則徐州之地也一曰荆楚/揚徐之民先被掠及流入北界者今流叛畧盡)守令
坐不能綏懐下獄誅者五十餘人(下遐/嫁翻)金紫光禄大夫
逯明(金紫光禄大夫即光禄大夫加金章/紫綬者自此遂以為官稱逯盧谷翻)因侍切諫(因/侍)
(見而切/諫也)虎大怒使龍騰拉殺之(盧募驍勇拜為龍/騰中郎拉落合翻)　燕
王皝以牛假貧民使佃苑中(佃亭/年翻)稅其什之八自有牛
者稅其七記室參軍封裕上書諫以為古者什一而稅
天下之中正也降及魏晉仁政衰薄假官田官牛者不
過稅其什六自有牛者中分之猶不取其七八也自永
嘉以來海内蕩析武宣王綏之以徳(慕容廆諡/武宣王)華夷之
民萬里輻湊襁負而歸之者若赤子之歸父母是以户
口十倍於舊無田者什有三四及殿下繼統南摧彊趙
東兼高句麗北取宇文(民歸慕容廆事見八十八卷愍/帝建興元年皝破趙事見上卷)
(成帝咸康四年破高麗見上卷咸康/八年取宇文見上康帝建元二年)拓地三千里増民
十萬户是宜悉罷苑囿以賦新民無牛者官賜之牛不
當更収重稅也且以殿下之民用殿下之牛牛非殿下
之有將何在哉如此則戎旗南指之日民誰不簞食壺
漿以迎王師(用孟子語/食祥吏翻)石虎誰與處矣(處昌呂/翻下同)川瀆溝
渠有廢塞者(塞悉則/翻下同)皆應通利旱則灌溉潦則疏泄一
夫不耕或受之飢况游食數萬何以得家給人足乎今
官司猥多虚費廩禄茍才不周用皆宜澄汰(以用水為/諭澄之使)
(清而汏去/其沙泥也)工商末利宜立常員學生三年無成徒塞英
儁之路皆當歸之於農(塞悉/則翻)殿下聖徳寛明博察芻蕘
(文王詢于芻蕘刈中曰/芻采薪曰蕘蕘如招翻)參軍王憲大夫劉明並以言事
忤㫖主者處以大辟(主者謂其時主斷憲明之獄者/忤五故翻處昌呂翻辟毘亦翻)殿
下雖恕其死猶免官禁錮夫求諌諍而罪直言是猶適
越而北行必不獲其所志矣右長史宋該等阿媚苟容
輕劾諫士(劾戸槩翻/又户得翻)已無骨鯁(骨鯁以喻剛彊正直者/毛晃曰鯁魚骨又骨不)
(下咽為鯁以其謇諤難/受如魚骨之咈咽也)嫉人有之掩蔽耳目不忠之甚
者也皝乃下令稱覽封記室之諫孤實懼焉國以民為
本民以穀為命可悉罷苑囿以給民之無田者實貧者
官與之牛力有餘願得官牛者並依魏晉舊法溝瀆各
有益者令以時修治(治直/之翻)今戎事方興勲伐既多(王功/曰勲)
(積功/曰伐)官未可減俟中原平壹徐更議之工商學生皆當
裁擇夫人臣關言于人主至難也(關白也王褒聖主得/賢臣頌曰進退得關)
(其/忠)雖有狂妄當擇其善者而從之王憲劉明雖罪應廢
黜亦由孤之無大量也可悉復本官仍居諫司封生蹇
蹇深得王臣之體(易曰王臣蹇/蹇匪躬之故)其賜錢五萬宣示内外
有欲陳孤過者不拘貴賤勿有所諱皝雅好文學(好呼/到翻)
常親臨庠序講授考校學徒至千餘人頗有妄濫者故
封裕及之　詔徴衛將軍褚裒欲以為揚州刺史錄尚
書事吏部尚書劉遐長史王胡之說裒曰(說輸/芮翻)㑹稽王
令徳雅望國之周公也足下宜以大政授之裒乃固辭
歸藩壬戍以㑹稽王昱為撫軍大將軍錄尚書六條事
(劉聰以其子粲為丞相領大將軍錄尚書事劉延年錄/尚書六條事錄六條事在錄尚書事之下是必魏晉之)
(間先有是官聰承而置之/也注又見前㑹工外翻)昱清虛寡欲尤善𤣥言常以
劉惔王濛及潁川韓伯為談客(惔徒/甘翻)又辟郗超為撫軍
掾謝萬為從事中郎超鑒之孫也(郗鑒南渡初名/臣掾以絹翻)少卓
犖不羈(少詩照翻犖呂角翻卓犖不羈卓高也犖有力/也言其氣韻甚高且有才力譬之馬駒逸羣不)
(可得而/羈縶也)父愔簡黙冲退而嗇於財積錢至數千萬(愔於/今翻)
嘗開庫任超所取超散施親故一日都盡(史言郗超才/具足以用世)
(晉朝不能用惜其為/桓温用也施式䜴翻)萬安之弟也清曠秀邁亦有時名
　燕有黒龍白龍見于龍山(龍山在龍城之/東見賢徧翻)交首遊戲
解角而去燕王皝親祀以太牢赦其境内命所居新宮
曰和龍　都亭肅侯庾翼疽發于背(諡法剛克為伐曰/肅執心决斷曰肅)
(疽千/余翻)表子爰之行輔國將軍荆州刺史委以後任司馬
義陽朱燾為南蠻校尉以千人守巴陵秋七月庚子卒
翼部將于瓚等作亂(于姓也左傳宋有/于犨瓚藏旱翻)殺冠軍將軍曹
據(冠古/玩翻)朱燾與安西長史江虨(虨逋/聞翻)建武司馬毛穆之
(庾翼以子方之為建武將軍守襄陽以穆之為司馬穆/之即虎生也穆之字憲祖小字虎生名犯王靖后諱故)
(改行宇後又以桓温母諱憲乃更稱小/字按晉書后妃傳哀靖王皇后諱穆之)將軍袁真共誅
之虨統之子也　八月豫州刺史路永叛奔趙趙王虎
使永屯壽春(路永蘇峻/降將也)　庾翼既卒朝議皆以諸庾世
在西藩人情所安宜依翼所請以庾爰之代其任何充
曰荆楚國之西門戸口百萬北帶彊胡西鄰勁蜀地勢
險阻周旋萬里得人則中原可定失人則社稷可憂陸
抗所謂存則呉存亡則呉亡者也(陸抗垂没之疏見八/十卷武帝泰始十年)
豈可以白面少年當之哉(少詩/照翻)桓温英畧過人有文武
器幹西夏之任無出温者(夏戸/雅翻)議者又曰庾爰之肻避
温乎如令阻兵恥懼不淺(言不能制爰之將為國恥又/有可懼者葢以王敦蘇峻待)
(爰之/也)充曰温足以制之諸君勿憂丹陽尹劉惔每奇温
才然知其有不臣之志謂㑹稽王昱曰温不可使居形
勝之地其位號常宜抑之勸昱自鎮上流以已為軍司
昱不聴又請自行亦不聴(劉惔談客耳其言桓温無不/中葢深知温之才者設使昱)
(鎮上流惔為司馬未足以敵燕秦揚子曰非茍知/之亦允蹈之非知之難行之為難也惔徒甘翻)庚辰
以徐州刺史桓温為安西將軍持節都督荆司雍益梁
寧六州諸軍事領䕶南蠻校尉荆州刺史(為桓温專制/晉朝張本雍)
(於用/翻)爰之果不敢争又以劉惔監沔中諸軍事領義成
太守(監工/銜翻)代庾方之徙方之爰之于豫章桓温嘗乘雪
欲獵先過劉惔惔見其裝束甚嚴謂之曰老賊欲持此
何為温笑曰我不為此卿安得坐談乎(温以此語答惔/盡之矣温亦知)
(惔之悉其才/故發是言)　漢主勢之弟大將軍廣以勢無子求為
太弟勢不許馬當解思明諫曰陛下兄弟不多若復有
所廢(復扶/又翻)將益孤危固請許之勢疑其與廣有謀収當
思明斬之夷其三族(儲君不可求使馬當解思明為國/計固當從容言之使其主自悟安)
(可固以為請也相從而/就死宜矣解戸買翻)遣太保李奕襲廣於涪城貶廣
為臨卭侯廣自殺思明被収歎曰國之不亡以我數人
在也(涪音浮卭渠容/翻被皮義翻)今其殆矣言笑自若而死思明有
智畧敢諌諍馬當素得人心及其死士民無不哀之
冬十月燕王皝使慕容恪攻高句麗㧞南蘇(南蘇城在/南陜之東)
(唐平高麗/置南蘇州)置戍而還(還從宣翻/又如字)　十二月張駿伐焉耆
降之(降戸/江翻)是嵗駿分武威等十一郡為凉州(駿分武威/武興西平)
(張掖酒泉建康西郡湟河晉興/須武安故合十一郡為凉州)以世子重華為刺史分
興晉等八郡為河州(駿分興晉金城武始南安永晉/大夏武成漢中八郡為河州)以
寧戎校尉張瓘為刺史分燉煌等三郡及西域都䕶三
營為沙州(晉志惟載敦煌晉昌二郡西域都䕶張茂以/校尉玉門大䕶軍三郡三營為沙州而一郡)
(不見于史葢缺/文也燉徒門翻)以西胡校尉楊宣為刺史駿自稱大都
督大將軍假凉王督攝三州始置祭酒郎中大夫舍人
謁者等官官號皆倣天朝(朝直遥/翻下同)而微變其名車服旌
旗擬於王者　趙王虎以冠軍將軍姚弋仲為持節十
郡六夷大都督冠軍大將軍(冠古/玩翻)弋仲清儉鯁直不治
威儀言無畏避(虎之簒弋仲正色責之可以見/其言無畏避矣治直之翻下同)虎甚重
之朝之大議毎與參决公卿皆憚而下之(朝直遥翻/下遐嫁翻)武
城左尉虎寵姬之弟也(東武城縣屬清河郡唐屬貝州/弋仲營于廣川清河之灄頭)
嘗入弋仲營侵擾其部衆弋仲執而數之曰爾為禁尉
(禁尉者言尉職所以禁/止姦非也數所具翻)迫脅小民我為大臣目所親見
不可縱也命左右斬之尉叩頭流血左右固諫乃止
燕王皝以為古者諸侯即位各稱元年于是始不用晉
年號自稱十二年(燕自是不復/禀命于晉矣)　趙王虎使征東將軍
鄧恒將兵數萬屯樂安治攻具為取燕之計(恒戸/登翻)燕王
皝以慕容霸為平狄將軍(平狄將軍始于漢/光武以命龎萌)戍徒河恒
畏之不敢犯
二年春正月丙寅大赦　己卯都鄉文穆公何充卒充
有器局臨朝正色以社稷為己任所選用皆以功效不
私親舊　初夫餘居于鹿山(夫餘在𤣥莬北千餘里鹿/山葢直其地杜佑曰夫餘)
(國有印丈曰濊王之印國有故城名濊城葢本濊貊之/地其國在長城之北去𤣥莬千里南與高麗東與挹婁)
(西與鮮/卑接)為百濟所侵(東夷有三韓國一曰馬韓二曰辰/韓三曰弁韓馬韓有五十四國百)
(濟其一也後漸强大兼諸小國其國本與句麗俱在遼/東之東千餘里隋書曰百濟出自東明其後有仇台者)
(始立其國漸以强盛初以百家濟海因號百濟杜佑曰/百濟南接新羅北距高麗千餘里西限大海處小海之)
(南/)部落衰散西徙近燕而不設備(近其/靳翻)燕王皝遣世子
儁帥慕容軍慕容恪慕輿根三將軍萬七千騎襲夫餘
(帥讀/曰率)儁居中指授軍事皆以任恪遂㧞夫餘虜其王𤣥
及部落五萬餘口而還皝以𤣥為鎮軍將軍妻以女(妻/子)
(細/翻)　二月癸丑以左光禄大夫蔡謨領司徒與會稽王
昱同輔政　褚裒薦前光禄大夫顧和前司徒左長史
殷浩三月丙子以和為尚書令浩為建武將軍揚州刺
史和有母喪固辭不起謂所親曰古人有釋衰絰從王
事者(衰倉/回翻)以其才足幹時故也如和者正足以虧孝道
傷風俗耳識者美之浩亦固辭㑹稽王昱與浩書曰屬
當厄運(屬之/欲翻)危弊理極足下沈識淹長(沈持/林翻)足以經濟
若復深存挹退(復扶/又翻)茍遂本懐吾恐天下之事於此去
矣足下去就即時之廢興則家國不異(言國興則家亦/與之俱興國廢)
(則家亦與/之俱廢也)足下宜深思之浩乃就職　夏四月己酉朔
日有食之　五月丙戌西平忠成公張駿薨官屬上
世子重華為使持節大都督太尉䕶羌校尉凉州牧西
平公假凉王(上時/掌翻)赦其境内尊嫡母嚴氏為太王太后
母馬氏為王太后　趙中黄門嚴生惡尚書朱軌(惡烏/路翻)
㑹久雨生譖軌不修道路又謗訕朝政(朝直遥/翻下同)趙王虎
囚之蒲洪諫曰陛下既有襄國鄴宮又修長安洛陽宮
殿將以何用作獵車千乘環數千里以養禽獸(環音/宦)奪
人妻女十餘萬口以實後宮(事並見/上年)聖帝明王之所為
固若是乎今又以道路不修欲殺尚書陛下徳政不修
天降淫雨七旬乃霽霽方二日雖有鬼兵百萬亦未能
去道路之塗潦(去羌/呂翻)而况人乎政刑如此其如四海何
其如後代何(言天下後世必/將貶議其失也)願止作徒罷苑囿出宮女
赦朱軌以副衆望虎雖不悅亦不之罪為之罷長安洛
陽作役(為于/偽翻)而竟誅朱軌又立私論朝政之法聴吏告
其君奴告其主公卿以下朝覲以目相顧不敢復相過
從談語(復扶又翻過古未翻經過也石虎之法雖周厲/王之監謗秦始皇之禁耦語不如是之甚也)
　趙將軍王擢擊張重華襲武街執䕶軍曹權胡宣(張/駿)
(置五屯䕶軍武街其一也在隴西水經注曰狄道縣西/南有武街城晉志惠帝分隴西立狄道郡又立武街縣)
(屬/焉)徙七千餘户于雍州(雍於/用翻)凉州刺史麻秋(趙使麻秋/攻凉州故)
(授以/刺史)將軍孫伏都攻金城太守張冲請降凉州震恐重
華悉發境内兵使征南將軍裴恒將之以禦趙恒壁於
廣武(張寔分金城之令居枝陽二縣又立永登縣合三/縣立廣武郡水經注廣武城在枝陽縣西五代志)
(武威郡允吾縣後魏置曰廣武劉昫曰/唐蘭州廣武縣漢枝陽縣地恒户登翻)久而不戰凉州
司馬張耽言於重華曰國之存亡在兵兵之勝敗在將
今議者舉將多推宿舊(將息/亮翻)夫韓信之舉非舊徳也(舉/韓)
(信事見九卷/漢高帝元年)葢明主之舉舉無常人才之所堪則授以
大事今彊冦在境諸將不進人情危懼主簿謝艾兼資
文武可用以禦趙重華召艾問以方畧艾願請兵七千
人必破趙以報重華拜艾中堅將軍給步騎五千使擊
秋艾引兵出振武夜有二梟鳴于牙中艾曰六博得梟
者勝(爾雅翼博之采有梟博/兼行惡道故以梟為采)今梟鳴牙中克敵之兆也
進與趙戰大破之斬首五千級重華封艾為福禄伯(福/禄)
(縣自漢以來屬酒泉郡宋白曰肅州福禄縣/周隋為樂涫縣武徳改為福禄取漢舊名也)麻秋之克
金城也縣令敦煌車濟不降伏劒而死(縣令謂金城縣/令也敦徒門翻)
秋又攻大夏(大夏縣漢屬隴西郡張軌分屬晉興郡後/又分置大夏郡水經注大夏縣故城在枹)
(罕縣西南北臨洮水劉昫曰河州大夏/縣漢古縣也取縣西大夏水以名之)䕶軍梁式執太
守宋晏以城應秋秋遣晏以書誘致宛戍都尉敦煌宋
矩(誘音酉敦/徒門翻)矩曰為人臣功既不成唯有死節耳先殺
妻子而後自刎(刎扶/粉翻)秋曰皆義士也収而葬之　冬漢
太保李奕自晉壽舉兵反蜀人多從之衆至數萬漢主
勢登城拒戰(時奕兵進/逼成都)奕單騎突門門者射而殺之(騎/奇)
(寄翻射/而亦翻)其衆皆潰勢大赦境内改元嘉寧勢驕淫不恤
國事多居禁中罕接公卿疎忌舊臣信任左右讒諂並
進刑罰苛濫由是中外離心蜀土先無□(□魯皓翻西/南夷名北史)
(曰□葢南蠻之别種卭笮川洞之間散居山谷種類甚/多畧無氏族之别又無名字所生男女唯以長幼次第)
(呼之其丈夫稱阿謩阿叚婦人阿/夷阿等之類皆語之次第稱謂也)至是始從山出自巴
西至犍為梓潼(犍居/言翻)布滿山谷十餘萬落不可禁制大
為民患加以饑饉四境之内遂至蕭條　安西將軍桓
温將伐漢將佐皆以為不可江夏相袁喬勸之曰夫經
畧大事固非常情所及智者了於胷中不必待衆言皆
合也今為天下之患者胡蜀二冦而已蜀雖險固比胡
為弱將欲除之宜先其易者(易以/䜴翻)李勢無道臣民不附
且恃其險逺不修戰備宜以精卒萬人輕齎疾趨比其
覺之(比必/寐翻)我已出其險要(已出其險要謂已/踰險而出平地也)可一戰擒
也蜀地富饒戸口繁庶諸葛武侯用之抗衡中夏(諸葛/亮謚)
(忠武侯夏/戸雅翻)若得而有之國家之大利也論者恐大軍既
西胡必闚覦此似是而非胡聞我萬里逺征以為内有
重備必不敢動縱有侵軼(軼直結翻又音逸/杜預曰軼突也)縁江諸軍
足以拒守必無憂也温從之喬瓌之子也(袁瓌見九十/五卷成帝咸)
(康三年瓌/工回翻)十一月辛未温帥益州刺史周撫南郡太守
譙王無忌伐漢(帥讀曰/率下同)拜表即行委安西長史范汪以
留事加撫都督梁州之四郡諸軍事(梁州四郡涪陵巴/東巴西巴郡也)
使袁喬帥二千人為前鋒朝廷以蜀道險逺温衆少而
深入(少詩/沼翻)皆以為憂惟劉惔以為必克或問其故惔曰
以博知之温善博者也不必得則不為但恐克蜀之後
温終專制朝廷耳
三年春二月桓温軍至青衣(青衣縣漢屬蜀郡後漢順/帝陽嘉二年更名漢嘉蜀)
(立為漢嘉郡劉昫曰眉州青神縣臨青衣江西魏置青/衣縣青衣水出盧山徼外東北流至武陽而合于江杜)
(佑曰嘉州故夜郎國漢武開置犍為郡治龍/游縣漢之青衣道也在大江青衣二水之㑹)漢主勢大
發兵遣叔父右衛將軍福從兄鎮南將軍權前將軍昝
堅等將之自山陽趣合水(山陽之地葢在岷江之北峨/眉山之陽水經注江水東南)
(過犍為武陽縣青衣水沬水從西南來合注之所謂合/水當是此地從才用翻昝子感翻將即亮翻趣七喻翻)
諸將欲設伏於江南以待晉兵昝堅不從引兵自江北
鴛鴦碕渡向犍為(碕渠宜翻曲岸也犍為唐嘉/州犍為縣即其地在州東南)三月温
至彭模(彭模即漢犍為郡武陽縣之彭亡聚也岑彭死/處水經注江水自武陽東至彭亡聚謂之平模)
(水亦曰外水平模去成都/二百里在今眉州彭山縣)議者欲分為兩軍異道俱進
以分漢兵之埶袁喬曰今懸軍深入萬里之外勝則大
功可立不勝則噍類無遺(噍才/肖翻)當合執齊力以取一戰
之捷若分兩軍則衆心不一萬一偏敗(偏敗謂兩道並/進或一軍為蜀)
(所/敗)大事去矣不如全軍而進棄去釡甑齎三日糧以示
無還心勝可必也温從之留參軍孫盛周楚將羸兵守
輜重(將即亮翻下/同重直用翻)温自將步卒直指成都楚撫之子也
李福進攻彭模孫盛等奮擊走之温進遇李權三戰三
捷漢兵散走歸成都鎮軍將軍李位都迎詣温降(降戸/江翻)
(下/同)昝堅至犍為(犍居/言翻)乃知與温異道還自沙頭津濟比
至(比必/寐翻)温已軍於成都之十里陌堅衆自潰勢悉衆出
戰于成都之笮橋(水經注萬里橋西上曰夷/橋亦曰笮橋笮疾各翻)温前鋒不
利叅軍龔䕶戰死矢及温馬首衆懼欲退而鼓吏誤鳴
進鼓(雷鼔以進/衆曰進鼔)袁喬㧞劒督士卒力戰遂大破之温乘
勝長驅至成都縱火燒其城門漢人惶懼無復鬬志(復/扶)
(又/翻)勢夜開東門走至葭萌(葭音/家)使散騎常侍王幼送降
文於温(散悉亶翻/騎奇寄翻)自稱畧陽李勢叩頭死罪(李氏其先/自巴西遷)
(畧/陽)尋輿櫬面縳詣軍門温解縳焚櫬送勢及宗室十餘
人於建康(櫬初/覲翻)引漢司空譙獻之等以為參佐舉賢旌
善蜀人悅之　日南太守夏侯覽貪縱侵刻胡商又科
調船材(夏戸雅翻/調徒弔翻)云欲有所討由是諸國恚憤(恚於/避翻)林
邑王文攻陷日南將士死者五六千(將即/亮翻)殺覽以尸祭
天檄交州刺史朱蕃請以郡北横山為界(今邕州南界/有横山其山)
(横截江河我朝置横山寨及買馬場按劉昫舊唐志漢/武帝開百越於交趾郡南三千里置日南郡治于朱吾)
(林邑即漢日南郡之象林縣在郡南界四百里後漢時/中原喪亂象林縣人區連殺縣令自稱林邑王遂為林)
(邑國邕州渡海乃至交趾交趾三千里乃至日/南此横山自在日南郡北界非今邕州之横山)文既去
蕃使督䕶劉雄戍日南　漢故尚書僕射王誓鎮東將
軍鄧定平南將軍王潤將軍隗文等皆舉兵反(隗五/猥翻)衆
各萬餘桓温自擊定使袁喬擊文皆破之温命益州刺
史周撫鎮彭模斬王誓王潤温留成都三十日振旅還
江陵(傳曰入而振旅杜預/注振整也旅衆也)李勢至建康封歸義侯夏四
月丁巳鄧定隗文等入據成都征虜將軍楊謙棄涪城
退保徳陽(涪音/浮)趙凉州刺史麻秋攻枹罕晉昌太守郎
坦以城大難守(惠帝分敦煌酒泉為晉昌郡枹罕縣前/漢屬金城郡後漢屬隴西郡張軌分屬)
(晉興郡水經注晉昌川在湟中浩亹縣西南劉朐曰/晉昌郡漢寘安縣地唐為晉昌縣𤓰州治所枹音膚)欲
棄外城武成太守張悛曰(武成郡亦張氏置悛/丑縁翻又七倫翻)棄外城
則動衆心大事去矣寧戎校尉張璩從悛言固守大城
(寧戎校尉亦張氏所置郎坦張悛葢以/各郡太守從張璩守枹罕璩求於翻)秋帥衆八萬圍
壍數重(帥讀曰率下同重/直龍翻壍七艶翻)雲梯地突百道皆進(地突者/為地道)
(突出於/城中)城中禦之秋衆死傷數萬趙王虎復遣其將劉
渾等帥步騎二萬㑹之(復扶又翻將即亮翻/下除將軍外並同)郎坦恨言
不用教軍士李嘉潜引趙兵千餘人登城璩督諸將力
戰殺二百餘人趙兵乃退璩燒其攻具秋退保大夏(夏/戸)
(雅/翻)虎以中書監石寧為征西將軍帥并司州兵二萬餘
人為秋等後繼張重華將宋秦等帥戸二萬降于趙(降/戸)
(江/翻)重華以謝艾為使持節軍師將軍(使疏/吏翻)帥步騎三萬
進軍臨河艾乘軺車戴白幍(軺音遥幍/古洽翻)鳴鼓而行秋望
見怒曰艾年少書生冠服如此輕我也命黑矟龍驤三
千人馳擊之(矟音朔驤/思將翻)艾左右大擾或勸艾宜乘馬艾
不從下車踞胡床(胡床葢今交椅之類孔穎達曰今之/交牀制本自虜來隋以䜟有胡改名)
(交/牀)指麾處分(處昌呂翻/分扶問翻)趙人以為有伏兵懼不敢進别
將張瑁自閒道引兵截趙軍後(瑁莫報翻/閒古莧翻)趙軍退艾乘
勢進擊大破之斬其將杜勲汲魚獲首虜萬三千級秋
單馬奔大夏五月秋與石寧復帥衆十二萬進屯河南
(復扶/又翻)劉寧王擢畧地晉興廣武武街(張軌分西平/界置晉興郡)至于
曲栁(曲栁地名在/洪池嶺北)張重華使將軍牛旋拒之退守枹罕
姑臧大震重華欲親出拒之謝艾固諫索遐曰(索昔/各翻)君
者一國之鎮不可輕動乃以艾為使持節都督征討諸
軍事行衛將軍遐為軍正將軍(古有軍正黄帝法曰正/無屬將軍將軍有罪以)
(聞葢軍中執法者也張/氏遂以為將軍之號)帥步騎二萬拒之别將楊康敗
劉寧于沙阜(敗補/邁翻)寧退屯金城　六月辛酉大赦　秋
七月林邑復䧟日南(復扶又/翻下同)殺督䕶劉雄　隗文鄧定
等立故國師范長生之子賁為帝而奉之(李雄以范長/生為國師)
以妖異惑衆蜀人多歸之(妖於/驕翻)　趙王虎復遣征西將
軍孫伏都將軍劉渾帥步騎二萬㑹麻秋軍長驅濟河
擊張重華遂城長最(長最地名在金城河北重考異/曰晉春秋作上最今從  華傳)謝
艾建牙誓衆有風吹旌旗東南指索遐曰風為號令今
旌旗指敵天所贊也(風雲氣候雜占曰風不旁勃旌旗/暈暈隨風而揚舉或向敵終日軍)
(行有功/勝候也)艾軍于神鳥王擢與艾前鋒戰敗走還河南八
月戊午艾進擊秋大破之秋遁歸金城虎聞之歎曰吾
以偏師定九州今以九州之力困於枹罕彼有人焉未
可圖也艾還討叛虜斯骨真等萬餘落皆破平之　趙
王虎據十州之地(幽并冀司豫兖/青徐雍秦十州)聚斂金帛(歛力/贍翻)及外
國所獻珍異府庫財物不可勝紀(勝音/升)猶自以為不足
悉發前代陵墓取其金寶沙門呉進言於虎曰(袁宏漢/記曰沙)
(門漢言息也葢息/欲以歸於無為也)胡運將衰晉當復興宜苦役晉人以
厭其氣(厭一兼翻/厭勝也)虎使尚書張羣發近郡男女十六萬
人車十萬乘運土築華林苑及長牆于鄴北廣袤數十
里(乘繩證翻華/如字袤音茂)申鍾石璞趙攬等上疏陳天文錯亂百
姓彫弊虎大怒曰使苑牆朝成吾夕没無恨矣促張羣
使然燭夜作暴風大雨死者數萬人郡國前後送蒼麟
十六白鹿七虎命司虞張曷柱調之以駕芝葢(晉職官/志太僕)
(之屬有典虞都尉趙之司虞即是官也/張曷柱人姓名芝葢者葢為瑞芝之形)大朝會列於殿
庭(朝直/遥翻)九月命太子宣出祈福于山川因行遊獵宣乘
大輅羽葆華葢建天子旌旗十有六軍戎卒十八萬出
自金明門(水經注鄴城有七門南曰鳯陽門中曰中陽/門次曰廣陽門東曰建春門北曰廣徳門次)
(曰廏門西曰西明/門葢即金明門也)虎從其後宮升陵霄觀望之(觀古/玩翻)笑
曰我家父子如此自非天崩地陷當復何愁但抱子弄
孫日為樂耳(復扶又翻/樂音洛)宣所舍輙列人為長圍四面各
百里驅禽獸至暮皆集其所使文武皆跪立重行圍守
(重直龍翻/行戸剛翻)炬火如晝命勁騎百餘馳射其中宣與姬妾
乘輦臨觀獸盡而止或獸有迸逸(迸比/孟翻)當圍守者有爵
則奪馬步驅一日無爵則鞭之一百士卒飢凍死者萬
有餘人所過三州十五郡資儲皆無孑遺(以下韜所出/徴之宣所過)
(三州葢司/兖豫也)虎復命韜繼出自并州至于秦雍亦如之(復/扶)
(又翻雍/於用翻)宣怒其與已鈞敵愈嫉之宦者趙生得幸于宣
無寵於韜微勸宣除之於是始有殺韜之謀矣　趙麻
秋又襲張重華將張瑁敗之(據載記瑁時屯/河陝敗補邁翻)斬首三千
餘級枹罕䕶軍李逵帥衆七千降于趙自河以南氐羌
皆附於趙(趙强凉弱凉戰雖數勝人心隨强弱而為向/背况復有張瑁之敗乎帥讀曰率降戸江翻)
　冬十月乙丑遣侍御史俞歸至凉州授張重華侍中
大都督督隴右闗中諸軍事大將軍凉州刺史西平公
歸至姑臧重華欲稱凉王未肻受詔使所親沈猛私謂
歸曰主公奕世為晉忠臣(奕世累/葉也)今曽不如鮮卑何也
朝廷封慕容皝為燕王而主公纔為大將軍何以褒勸
忠賢乎明臺宜移河右共勸州主為凉王(歸為侍御史/以將命故謂)
(之明臺移/謂移文)人臣出使茍利社稷專之可也(使疏/吏翻)歸曰吾
子失言(古者列國之大夫率相謂曰吾子儀禮注/曰子者男子之美稱言吾子相親之辭)昔三
代之王也爵之貴者莫若上公(三代封建列爵五等曰/公侯伯子男上公九命)
(作/伯)及周之衰呉楚始僭號稱王而諸侯不之非葢以蠻
夷畜之也借使齊魯稱王諸侯豈不四面攻之乎漢高
祖封韓彭為王尋皆誅滅葢權時之宜非厚之也聖上
以貴公忠賢故爵以上公任以方伯寵榮極矣豈鮮卑
夷狄所可比哉且吾聞之功有大小賞有重輕今貴公
始繼世而為王(言重華始繼父位未有/功于晉而求為王也)若帥河右之衆
(帥讀/曰率)東平胡羯修復陵廟迎天子返洛陽將何以加之
乎重華乃止　武都氐王楊初遣使來稱藩詔以初為
使持節征南將軍雍州刺史仇池公(使疏吏翻/雍於用翻)　十二
月振威䕶軍蕭敬文殺征虜將軍楊謙攻涪城陷之自
稱益州牧遂取巴西通于漢中(振威䕶軍晉官也蕭敬/文以晉新并蜀又有范)
(賁之亂故亦乘/之而反涪音浮)
　
　
　
　
　
　
　
　
　
　
　
　
　
　
　
　資治通鑑卷九十七
