一百十二上
　　宋　　宣　　城　　太　　守范　煜撰
　　唐　　章　　懐　　太　　子　　賢注
　方術列傳第七十二上
仲尼稱易有君子之道四焉曰卜筮者尚其占(易繫辭/曰以言)
(者尚其辭以動者尚其變以制/器者尚其象以卜筮者尚其占)占也者先王所以定禍
福決嫌疑幽贊於神明遂知來物者也(易說卦曰聖人/之作易也幽贊)
(於神明而生蓍繫辭曰無/有逺近幽深遂知來物)若夫隂陽推歩之學往往見
於墳記矣(左傳曰履端於始舉正於中歸餘/於終尚書曰歴象日月星辰也)然神經怪
牒玉策金繩闗扄於明靈之府封縢於瑶壇之上者靡
得而闚也至乃河洛之文龜龍之圖(尚書中候曰堯沈/璧於洛𤣥龜負書)
(背中赤文朱字止壇舜禮壇於河畔沈璧/禮畢至于下昊黄龍負卷舒圖出水壇畔)箕子之術(箕/子)
(説洪範五行/隂陽之術也)師曠之書(占災異之書也今書/七志有師曠六篇)緯候之部
(緯七經緯也候/尚書中候也)鈐決之符(兵法有玉鈐篇及𤣥女六韜/要決曰太公對武王曰主將)
(有隂符有大勝得敵之符符長一尺有破軍禽敵之符/符長九寸有降城得邑之符符長八寸有却敵執逺之)
(符符長七寸有交兵驚中堅守之符符長六寸有請糧/食益兵之符符長五寸有敗軍亡將之符符長四寸有)
(失亡吏卒之符符長三寸諸奉使行/符稽留若符事聞聞符所告者皆誅)皆所以探抽㝠賾
參驗人區時有可聞者焉(按爾雅曰賾/深也區域也)其流又有風角
遁甲七政元氣六日七分逢占日者挺專須臾孤虛之
術(風角六日七分解並見郎顗傳遁甲推六甲之隂而/隱遁也今書七志有遁甲經七政日月五星之政也)
(元氣者謂開闢隂陽之書也河圗曰元氣闓陽為天前/書班固曰東方朔之逢占覆射音義云逢人所問而占)
(之也日者卜筮掌日之術也史記司馬季主為日者挺/專折竹卜也楚辭曰索瓊茅以筳專注云筳八叚竹也)
(楚人名結草折竹曰專筳音大寧反須臾隂陽吉凶立/成之法也今書七志有武王須臾一卷孤虛者孤謂六)
(甲之孤辰若甲子旬中戌亥無干是為孤也/對孤為虛前書藝文志有風后孤虛二十卷)及望雲省
氣推處祥妖時亦有以效於事也(望雲解見明帝紀省/氣者觀城郭人畜氣)
(以占/之也)而斯道隱逺𤣥奥難原故聖人不語怪神罕言性
命(論語曰子不語怪力亂神/又曰子罕言利與命與仁)或開末而抑其端(論語曰/孔子有)
(疾子路請禱子曰丘之禱久矣鄭𤣥注/云明素恭肅於鬼神且順子路之言也)或曲辭以章其
義(易曰探賾索隱鈎深致逺定天下之吉/凶成天下之亹亹者莫大於蓍龜也)所謂民可使
由之不可使知之(論語孔子之言鄭𤣥注云由從也言/王者設教務使人從之若皆知其本)
(末則愚者或/輕而不行)漢自武帝頗好方術天下懐協道藝之士
莫不負策抵掌順風而届焉(前書武帝時李少君欒大/等並以方術見少君拜文)
(成將軍欒大拜五利將軍貴震天下而海上燕/齊之士莫不搤腕而自言有禁方矣抵側擊也)後王莽
矯用符命及光武尤信讖言士之赴趣時宜者皆馳騁
穿鑿争談之也故王梁孫咸名應圖籙越登槐鼎之任
(光武以赤伏符文拜梁為大司空又/以讖文拜孫咸為大司馬見景丹傳)鄭興賈逵以附同
稱顯桓譚尹敏以乖忤淪敗(各見/本傳)自是習為内學尚竒
文貴異數不乏於時矣(内學謂圖讖之書也/其事秘宻故稱内)是以通儒
碩生忿其姦妄不經奏議慷慨以為宜見藏擯(謂桓譚/賈逵張)
(衡之流也/各見本傳)子長亦云觀隂陽之書使人拘而多忌盖為
此也(司馬遷字子長其父太史公論六家之要曰觀隂/陽之術太詳而衆忌使人拘而多畏見史記也)
夫物之所偏不能無蔽雖云大道其硋或同(硋五/愛反)若乃
詩之失愚書之失誣然則術數之失至於詭俗乎如令
溫柔敦厚而不愚斯深於詩者也疎通知逺而不誣斯
深於書者也(禮記曰其為人也溫柔敦厚詩教也疎通/知逺書教也詩之失愚書之失誣鄭𤣥注)
(詩敦厚近愚書/知逺近誣也)極數知變而不詭俗斯深於數術者也
(易曰極數知來之謂占又曰知/變化之道者其知神之所為乎)故曰茍非其人道不虛
行(易繫辭/之文也)意者多迷其統取遣頗偏甚有雖流宕過誕
亦失也(取遣謂信與不信也隂陽之術或信或不信各/有所執故偏頗也以為甚有者雖流宕失中過)
(稱虛誕者亦為失也○劉攽曰正文甚有雖流宕過/誕亦失案此文不成文理注亦不明盖非范本真)中
世張衡為隂陽之宗郎顗咎徵最密餘亦班班名家焉
(謂襄楷蔡邕/楊厚等也)其徒亦有雅才偉徳未必體極藝能今盖
糾其推變尤長可以𢎞補時事因合表之云(表顯/也)
　　任文公傳
任文公巴郡閬中人也(閬中今/隆州縣)父文孫明曉天官風角
祕要文公少脩父術州辟從事哀帝時有言越巂太守
欲反刺史大懼遣文公等五從事檢行郡界潛伺虛實
共止傳舎時㬥風卒至文公遽起白諸從事促去當有
逆變來害人者因起駕速驅諸從事未能自發郡果使
兵殺之文公獨得免後為治中從事時大旱白刺史曰
五月一日當有大水其變己至不可防救宜令吏人豫
為其備刺史不聼文公獨儲大舩百姓或聞頗有為防
者到其日旱烈文公急命促載使白刺史刺史笑之日
將中天北雲起須臾大雨至餔時湔水涌起十餘丈(酈/元)
(水經注云湔水出綿道玉壘/山在今益州湔音子延反)突壊廬舎所害數千人文
公遂以占術馳名辟司空掾平帝即位稱疾歸家王莽
簒後文公推數(推歴運/之數也)知當大亂乃課家人負物百斤
環舎趨走日數十(○劉攽曰舊本有/一倒字不合刋去)時人莫知其故後
兵寇並起其逃亡者少能自脱惟文公大小負糧㨗歩
(㨗健/也)悉得完免遂奔子公山十餘年不被兵革公孫述
時蜀武擔石折(武擔山在今益州成都縣北百二十歩/揚雄蜀王本紀云武都丈夫化為女子)
(顔色美絶盖山精也蜀王納以為妃無㡬物故乃發卒/之武都擔土葬於成都郭中號曰武擔以石作鏡一枚)
(表其墓華陽國志曰王哀念之遣五丁之武都擔土/為妃作冡盖地數畝髙七丈其石俗今名為石笋)文
公曰噫西州智士死我乃當之自是常㑹聚子孫設酒
食後三月果卒故益部為之語曰任文公智無雙
　　郭憲傳
郭憲字子横汝南宋人也(續漢志汝南郡有宋公國周/名郪丘漢改為新郪章帝建)
(初四年徙/宋公於此)少師事東海王仲子時王莽為大司馬召仲
子仲子欲往憲諫曰禮有來學無有往教之義(禮記曰/禮聞來)
(學不聞/往教)今君賤道畏貴竊所不取仲子曰王公至重不
敢違之憲曰今正臨講業且當訖事仲子從之日晏乃
往莽問君來何遲仲子具以憲言對莽隂竒之及後簒
位拜憲郎中賜以衣服憲受衣焚之逃于東海之濵莽
深忿恚討逐不知所在光武即位求天下有道之人乃
徵憲拜博士再遷建武七年代張堪為光祿勲從駕南
郊憲在位忽面向東北含酒三潠(埤蒼曰潠/噴也音巽)執法奏為
不敬(執法糺劾/之官也)詔問其故憲對曰齊國失火故以此厭
之後齊果上火災與郊同日八年車駕西征隗囂憲諫
曰天下初定車駕未可以動憲乃當車拔佩刀以斷車
靷(靷在馬/胸音𦙍)帝不從遂上隴其後潁川兵起乃回駕而還
帝歎曰恨不用子横之言時匈奴數犯塞帝患之乃召
百僚廷議憲以為天下疲敝不宜動衆諫争不合乃伏
地稱眩瞀不復言(瞀亂/也)帝令兩郎扶下殿憲亦不拜帝
曰常聞闗東觥觥郭子横竟不虛也(觥觥剛直之/貎音古横反)憲遂
以病辭退卒於家
　　許楊傳
許楊字偉君汝南平輿人也少好術數王莽輔政召為
郎稍遷酒泉都尉及莽簒位楊乃變姓名為巫醫逃匿
它界莽敗方還鄉里汝南舊有鴻郤陂(陂在今豫州/汝陽縣東)成
帝時丞相翟方進奏毁敗之建武中太守鄧晨欲脩復
其功聞楊曉水脉召與議之楊曰昔成帝用方進之言
(前書翟方進/奏壊鴻郤陂)尋而自夢上天天帝怒曰何故敗我濯龍
淵是後民失其利多致飢困時有謡歌曰敗我陂者翟
子威飴我大豆亨我芋魁(方進字子威芋魁芋根/也前書飴作飯亨作羮)反乎
覆陂當復昔大禹決江疏河以利天下明府今興立廢
業富國安民童謡之言將有徴於此誠願以死效力晨
大悅因署楊為都水掾使典其事楊因髙下形勢起塘
四百餘里數年乃立(塘堤堰/水也)百姓得其便累嵗大稔初
豪右大姓因緣陂役競欲辜較在所楊一無聼遂共譖
楊受取賕賂晨遂収楊下獄而械輒自解獄吏恐遽白
晨晨驚曰果濫矣太守聞忠信可以感靈今其效乎即
夜出楊遣歸時天大隂晦道中若有火光照之時人異
焉後以病卒晨於都宫為楊起廟圗畫形像百姓思其
功績皆祭祀之
　　髙獲傳
髙獲字敬公汝南新息人也為人尼首方面(尼首首象/尼丘山中)
(下四方/髙也)少遊學京師與光武有素舊師事司徒歐陽歙
歙下獄當斷獲冠鐵冠帯鐵鑕詣闕請歙帝雖不赦而
引見之謂曰敬公朕欲用子為吏宜改常性獲對曰臣
受性於父母不可改之於陛下出便辭去三公争辟不
應後太守鮑昱請獲既至門令主簿就迎主簿曰但使
騎吏迎之(○劉攽曰主簿曰/案文多一曰字)獲聞之即去昱遣追請獲
獲顧曰府君但為主簿所欺不足與談遂不留時郡境
大旱獲素善天文曉遁甲能役使鬼神昱自往問何以
致雨獲曰急罷三部督郵(續漢書曰監屬縣有三/部毎部督郵書掾一人)明府
當自北出到三十里亭雨可致也昱從之果得大雨每
行縣輒軾其閭(軾所以禮之禮記/曰軾視馬尾也)獲遂逺遁江南卒於
石城(石城在今/蘇州西南)石城人思之共為立祠
　　王喬傳
王喬者河東人也顯宗世為葉令喬有神術每月朔望
常自縣詣臺朝帝怪其來數而不見車騎宻令太史伺
望之言其臨至輒有雙鳬從東南飛來於是候鳬至舉
羅張之但得一隻舄焉乃詔上方侯視(說文曰侯亦視/也音真吝反)
則四年中所賜尚書官屬履也每當朝時葉門下鼓不
擊自鳴聞於京師後天下玉棺於堂前吏人推排終不
揺動喬曰天帝獨召我邪乃沐浴服飾寢其中盖便立
覆宿昔葬於城東土自成墳其夕縣中牛皆流汗喘乏
而人無知者百姓乃為立廟號葉君祠牧守每班錄皆
先謁拜之(王喬墓在/今葉縣東)吏人祈禱無不如應若有違犯亦
立能為祟帝乃迎取其鼓置都亭下略無復聲焉或云
此即古仙人王子喬也(劉向列仙傳曰王子喬周靈王/太子晉也好吹笙作鳯鳴遊伊)
(洛間道士浮丘公接上嵩山二十餘年後來於山上告/桓良曰告我家七月七日待我緱氏山頭果乘白鶴駐)
(山顛望之不得到/舉手謝時人而去)
　　謝夷吾傳
謝夷吾字堯卿會稽山隂人也少為郡吏學風角占候
太守第五倫擢為督郵時烏程長有臧釁倫使收案其
罪夷吾到縣無所驗但望閤伏哭而還一縣驚怪不知
所為及還白倫曰竊以占候知長當死近三十日逺不
過六十日遊魂假息非刑所加故不收之倫聼其言至
月餘果有驛馬齎長印綬上言㬥卒倫以此益禮信之
(謝承書曰倫甚崇其道徳轉署主簿使子從受春秋夷/吾待之如師弟子之禮時或遊戲不肯讀書便白倫行)
(罰遂成/其業也)舉孝廉為夀張令(謝承書曰縣人女子張雨早/䘮父母年五十不肯嫁留養)
(孤弟二人教其學問各得通經雨皆為聘娶皆成善士/夷吾薦於州府使各選舉表復雨門戸永平十五年蝗)
(發泰山流徙郡國荐食五/穀過夀張界飛逝不集)稍遷荆州刺史(謝承書曰夷/吾雅性明逺)
(能決斷罪疑行部始到南陽縣遇孝章皇帝廵狩駕幸/魯陽有詔勅荆州刺史入傳錄見囚徒誡長吏勿廢舊)
(儀朕將覽焉上臨西廂南面夷吾處東廂分帷隔中央/夷吾所決正一縣三百餘事事與上合而朝廷嘆息曰)
(諸州刺史盡如此者朕/不憂天下常以勵羣臣)遷鉅鹿太守所在愛育人物有
善績及倫作司徒令班固為文薦夷吾曰臣聞堯登稷
契政隆太平舜用臯陶政致雍熙(○劉攽曰案文勢不/當駢用兩政字盖上)
(政本是治字避/作化後人誤也)殷周雖有髙宗昌發之君猶賴傅說吕
望之䇿故能克崇其業允協大中(尚書洪範曰皇建其/有極孔安國注云皇)
(大極/中也)竊見鉅鹿太守會稽謝夷吾出自東州厥土塗泥
而英資挺特竒偉秀出才兼四科行包九徳(四科見文/苑傳尚書)
(咎繇陳九徳曰寛而栗愿而恭亂而敬柔而/立擾而毅直而溫簡而廉剛而塞强而義也)仁足濟時
知周萬物加以少膺儒雅韜含六籍推考星度綜校圖
錄探賾聖祕觀變歴徴占天知地與神合契據其道徳
以經王務昔為陪𨽻與臣從事奮忠毅之操躬史魚之
節董臣嚴綱朂臣懦弱(董督也/朂勵也)得以免戾實賴厥勲及
其應選作宰惠敷百里降福彌異流化若神爰牧荆州
威行邦國奉法作政有周召之風居儉履約紹公儀之
操(史記公儀休相魯抜園/葵去織婦不與人争利)尋功簡能為外臺之表聼聲
察實為九伯之冠(左傳曰五侯九伯杜/預注云九州之伯也)遷守鉅鹿政合
時雍徳量績謀有伊吕管晏之任闡𢎞道奥同史蘇京
房之倫(左傳史蘇晉太史善筮者京房/字君明善隂陽占候見前書)雖密勿在公而
身出心隱不殉名以求譽不馳騖以要寵念存遜遁演
志箕山方之古賢實有倫序採之於今超然絶俗誠社
稷之元龜大漢之棟甍(尚書曰格人元龜罔敢/知吉元大也甍亦棟也)宜當拔
擢使登鼎司上令三辰順軌於歴象下使五品咸訓于
嘉時(五品五常之教也謂父義母/慈兄友弟恭子孝也訓順也)必致休徵克昌之慶
非徒循法奉職而已臣以頑駑器非其疇(疇類/也)尸祿負
乘夕惕若厲(易曰負且乘致寇至又曰夕惕若厲言君/子終日乾乾至于夕猶怵惕戒懼若危厲)
願乞骸骨更授夷吾上以光七曜之明下以厭率土之
望庶令微臣塞咎免悔後以行春乘柴車從兩吏(柴車/賤車)
(也/)冀州刺史上其儀序失中有損國典左轉下邳令豫
剋死日如期果卒勅其子曰漢末當亂必有發掘露骸
之禍使懸棺下葬墓不起墳(墓謂塋域/墳謂築土)時博士渤海郭
鳯亦好圖讖善說災異吉凶占應先自知死期豫令弟
子市棺斂具至其日而終(棺音古/亂反)
　　楊由傳
楊由字哀侯蜀郡成都人也少習易并七政元氣風雲
占候為郡文學掾時有大雀夜集於庫樓上太守廉范
以問由由對曰此占郡内當有小兵然不為害後二十
餘日廣柔縣蠻夷反殺傷長吏(廣柔縣屬蜀郡故城/在今茂州文川縣西)郡
發庫兵擊之又有風吹削哺(哺當作柿音孚廢反顔氏/家訓曰削則扎也左傳曰)
(削而投之是也史家假借為肝肺字今俗或作脯或作/為反哺之哺學士因云是屏障之名非也風角書曰庶)
(人之風揚塵轉削若/是屏障何由可轉)太守以問由由對曰方當有薦木
實者其色黄赤頃之五官掾獻橘數包由嘗從人飲勅
御者曰酒若三行便宜嚴駕既而趣去後主人舎有鬬
相殺者人請問何以知之由曰向社中木上有鳩鬬此
兵賊之象也其言多驗著書十餘篇名曰其平終于家
　　李南傳
李南字孝山丹陽句容人也(句容今潤州縣也近句/曲山有所容因名焉)少
篤學明於風角和帝永元中太守馬棱坐盜賊事被徴
當詣廷尉吏民不寧南特通謁賀棱意有恨謂曰太守
不徳今當即罪而君反相賀邪南曰旦有善風明日中
時應有吉問故來稱慶旦日棱延望景晏以為無徵至
晡乃有驛使齎詔書原停棱事南問其遲留之狀使者
曰向度宛陵浦里□(宛陵縣屬丹陽郡/□以舟濟水也)馬踠足是以不
得速(踠屈/損也)棱乃服焉後舉有道辟公府病不行終於家
南女亦曉家術為由拳縣人妻晨詣㸑室卒有㬥風婦
便上堂從姑求歸辭其二親姑不許乃跪而泣曰家世
傳術疾風卒起先吹竈突及井此禍為婦女主爨者妾
將亡之應因著其亡日乃聼還家如期病卒
　　李郃傳
李郃字孟節漢中南鄭人也父頡以儒學稱官至博士
郃襲父業遊太學通五經善河洛風星外質朴人莫之
識縣召署幕門候吏和帝即位分遣使者皆微服單行
各至州縣觀採風謡使者二人當到益部投郃候舎時
夏夕露坐郃因仰觀問曰二君發京師時寧知朝廷遣
二使邪二人黙然驚相視曰不聞也問何以知之郃指
星示云有二使星向益州分野故知之耳(前書觜觹參/益州之分野)
(也/)後三年其使者一人拜漢中太守郃猶為吏太守竒
其隱徳召署戸曹史時大將軍竇憲納妻天下郡國皆
有禮慶郡亦遣使郃進諫曰竇將軍椒房之親不脩禮
徳而專權驕恣危亡之禍可翹足而待願明府一心王
室勿與交通太守固遣之郃不能止請求自行許之郃
遂所在留遲以觀其變行至扶風而憲就國自殺支黨
悉伏其誅凡交通憲者皆為免官唯漢中太守不豫焉
郃嵗中舉孝廉五遷尚書令又拜太常元初四年代袁
敞為司空數陳得失有忠臣節在位四年坐請託事免
安帝崩北鄉侯立復為司徒及北鄉侯病郃隂與少府
河南陶範歩兵校尉趙直謀立順帝會孫程等事先成
故郃功不顯明年坐吏民疾病仍有災異賜策免將作
大匠翟酺上郃潛圖大計以安社稷於是錄隂謀之功
封郃渉都侯辭讓不受年八十餘卒於家門人上黨馮
胄獨制服心䘮三年時人異之(家語曰仲尼既葬弟子/皆家于墓行心䘮之禮)
(三年䘮畢或/去或留也)胄字世威奉世之後也(奉世字子明宣帝/時為前將軍見前)
(書/也)常慕周伯况閔仲叔之為人隱處山澤不應徵辟郃
子固已見前傳弟子歴字季子清白有節博學善交與
鄭𤣥陳紀等相結為新城長政貴無為亦好方術時天
下旱縣界特雨官至奉車都尉
　　叚翳傳
叚翳字元章廣漢新都人也習易經明風角時有就其
學者雖未至必豫知其姓名嘗告守津吏曰某日當有
諸生二人荷擔問翳舎處者幸為告之後竟如其言又
有一生來學積年自謂略究要術辭歸鄉里翳為合膏
藥并以簡書封於筒中告生曰有急發視之生到葭萌
與吏争度津吏檛破從者頭生開筒得書言到葭萌與
吏鬬頭破者以此膏裹之生用其言創者即愈生歎服
乃還卒業翳遂隱居竄跡終于家
　　廖扶傳
廖扶字文起(廖音力弔反/又音力救反)汝南平輿人也習韓詩歐陽
尚書教授常數百人父為北地太守永初中坐羌沒郡
下獄死扶感父以法䘮身憚為吏及服終而歎曰老子
有言名與身孰親吾豈為名乎遂絶志世外專精經典
尤明天文讖緯風角推歩之術州郡公府辟召皆不應
就問災異亦無所對扶逆知嵗荒乃聚榖數千斛悉用
給宗族姻親又斂葬遭疫死亡不能自收者常居先人
冡側未曾入城市太守謁煥(謁姓/也)先為諸生從扶學後
臨郡未到先遣吏脩門人之禮又欲擢扶子弟固不肯
當時人因號為北郭先生年八十終于家二子孟舉偉
舉並知名
　　折像傳
折像字伯式廣漢雒人也其先張江者封折侯曾孫國
為鬰林太守徙廣漢因封氏焉國生像國有貲財二億
家僮八百人像㓜有仁心不殺昆蟲不折萌芽能通京
氏易好黄老言及國卒感多藏厚亡之義(老子曰多藏/必厚亡也)
乃散金帛資産周施親疎或諫像曰君三男兩女孫息
盈前當增益産業何為坐自殫竭乎像曰昔鬬子文有
言我乃逃禍非避富也(國語曰楚成王毎出子文之禄必逃/王止而後復人謂子文曰人生求)
(富而子逃之何也子文曰夫從政者以庇人也人多曠/者而我取富是勤人以自封也死無日矣我逃死不逃)
(富/)吾門戸殖財日久盈滿之咎道家所忌(老子曰持而/盈之不如其)
(已金玉滿堂/莫之能守)今世將衰子又不才不仁而富謂之不幸
(左傳曰善人富謂之/幸淫人富謂之殃)牆隙而髙其崩必疾也智者聞之
咸服焉自知亡日召賔客九族飲食辭訣忽然而終時
年八十四家無餘資諸子衰劣如其言云
　　樊英傳
樊英字季齊南陽魯陽人也少受業三輔習京氏易兼
明五經又善風角算河洛七緯推歩災異(七緯者易緯/稽覽圖乾鑿)
(度坤靈圖通卦驗是類謀辨終備也書緯璇璣鈐考靈/耀刑徳收帝命驗運期授也詩緯推度災記歴樞含神)
(務也禮緯含文嘉稽命徴斗威儀也樂緯動聲儀稽耀/嘉叶圖徴也孝經緯援神契鈎命決也春秋緯演孔圖)
(元命包文耀鈎運斗樞感精符合誠圖考異郵/保乾圖漢含孶佑助期握誠圖潛潭巴說題辭)隱於壺
山之陽(山在今鄧州新城縣北即張/衡南都賦云天封大狐是也)受業者四方而至
州郡前後禮請不應公卿舉賢良方正有道皆不行嘗
有㬥風從西方起英謂學者曰成都市火甚盛因含水
西向潄之乃令記其日時客後有從蜀來云是日大火
有黑雲卒從東起須臾大雨火遂得滅於是天下稱其
藝術安帝初徴為博士至建光元年復詔公車賜䇿書
徵英及同郡孔喬(謝承書曰喬字子松宛人也學古文/尚書春秋左氏傳常幽居修志銳意)
(典籍至乃歴年身不出門鄉里莫/得瞻見公車徵不行卒於家也)李昺(謝承書曰昺字/子然酇人也篤)
(行好學不羡榮祿習魯詩京氏易室家相待如賔州郡/前後禮請不應舉茂才除召陵令不到官公車徵不行)
(卒/也)北海郎宗(謝承書曰宗字仲綏安丘人也善京氏易/風角星算推歩吉凶常負笈荷擔賣卜給)
(食瘠服間行人莫得知安帝詔公車徴䇿文曰郎宗李/昺孔喬等前此徴命未肯降意恐主者玩弄禮意不備)
(使難進易退之人龍潛不屈其身各致嘉禮遣詣公車/將以補察國政輔朕之不逮青州被詔書遣宗詣公車)
(對䇿陳災異而為諸儒之表拜議郎除吳令到官一月/時卒㬥風宗占以為京師有大火定火發時果如宗言)
(諸公聞之表上博士徴宗耻以占事就徴文書未/到夜懸印綬置㕔上遁去終于家子顗自有傳)陳留
楊倫(見儒/林傳)東平王輔六人(謝承書曰輔字公助平陸人/也學公羊傳援神契常隠居)
(野廬以道自娛辟公府舉有道對䇿拜郎中陳災異甄/吉凶有驗拜議郎以病遜安帝公車徴不行卒於家)
唯郎宗楊倫到洛陽英等四人並不至永建二年順帝
䇿書備禮𤣥纁徵之復固辭疾篤乃詔切責郡縣駕載
上道英不得已到京稱病不肯起乃强輿入殿猶不以
禮屈帝怒謂英曰朕能生君能殺君能貴君能賤君能
富君能貧君君何以慢朕命英曰臣受命於天生盡其
命天也死不得其命亦天也陛下焉能生臣焉能殺臣
臣見㬥君如見仇讐立其朝猶不肯可得而貴乎雖在
布衣之列環堵之中(環堵面一堵也莊子曰/原憲居環堵之中也)晏然自得
不易萬乘之尊又可得而賤乎陛下焉能貴臣焉能賤
臣非禮之祿雖萬鍾不受也申其志雖簞食不厭也(簞/笥)
(也論語曰顔回在陋巷/之中一簞食一瓢飲)陛下焉能富臣焉能貧臣帝不
能屈而敬其名使出就太醫養疾月致羊酒至四年三
月天子乃為英設壇席令公車令導尚書奉引賜几杖
待以師傅之禮延問得失英不敢辭拜五官中郎將數
月英稱疾篤詔以為光祿大夫賜告歸令在所送榖千
斛常以八月致牛一頭酒三斛如有不幸祠以中牢英
辭位不受有詔譬㫖勿聼英初被詔命僉以為必不降
志及後應對又無竒謨深䇿談者以為失望(謝承書曰/南郡王逸)
(素與英善因與其書多引古譬喻/勸使就聘英順逸議談者失望也)初河南張楷與英俱
徴既而謂英曰天下有二道出與處也吾前以子之出
能輔是君也濟斯人也而子始以不訾之身怒萬乘之
主及其享受爵祿又不聞匡救之術進退無所據矣英
既善術朝廷每有災異詔輒下問變復之效所言多驗
(變災異復/於常也)初英著易章句世名樊氏學以圖緯教授潁
川陳寔少從英學嘗有疾妻遣奴婢拜問英下牀將答
拜寔怪而問之英曰妻齊也共奉祭祀禮無不答(禮記/曰凡)
(非弔䘮非見國/君無不答拜)其恭謹若是年七十餘卒於家孫陵靈
帝時以謟事宦人為司徒陳郡郤廵學傳英業官至侍
中
論曰漢世之所謂名士者其風流可知矣雖弛張趣舎
時有未純於刻情脩容依倚道蓺以就其聲價非所能
通物方𢎞時務也(易曰方以類/聚物以羣分)及徵樊英楊厚朝廷若
待神明至竟無它異英名最髙毁最甚李固朱穆等以
為處士純盜虛名無益於用故其所以然也然而後進
希之以成名世主禮之以得衆原其無用亦所以為用
則其有用或歸於無用矣何以言之夫煥乎文章時或
乖用本乎禮樂適末或疎(文章雖美時敝則不用/也禮樂誠貴代末則廢)及其
陶搢紳藻心性使由之而不知者豈非道邈用表乖之
數跡乎(言文章禮樂其道邈逺出於/常用之表不可以數跡求也)而或者忽不踐之
地賒無用之功(莊子曰恵子謂莊子曰子言無用莊子/曰知無用而可與言用矣夫地非不廣)
(且大也人之所用容足耳側足而墊之致黄泉人尚有/用乎恵子曰無用荘子曰然則無用之為用也亦明矣)
(墊猶/掘也)至乃誚譟逺術賤斥國華(逺術謂禮樂國華謂/懐道隐逸之士也)以
為力詐可以救淪敝文律足以致寧平智盡於猜察道
足於法令雖濟萬世其將與夷狄同也(前書大人賦曰/雖濟萬代不足)
(以/喜)孟軻有言曰以夏變夷不聞變夷於夏況有未濟者
乎
　
　
　
　
　
　
　後漢書卷一百十二上
　後漢書卷一百十二上考證
許楊傳反乎覆陂當復○(臣會汾/)按前書翟方進傳此
　下有誰云者兩黄鵠六字
　
　
　
　
　
　
　
　
　
　
　
　
　後漢書卷一百十二上考證
