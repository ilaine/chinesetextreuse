
　宋史全文卷二十一中
　　宋髙宗十四
癸亥紹興十三年春正月癸巳醴泉觀使韓世忠請以
其私産及上所賜田紐計從來未輸之稅併歸之官從
之仍賜詔奬諭　庚子遣太師秦檜册加徽宗諡曰體
神合道駿烈遜功聖文仁德憲慈顯孝皇帝　辛丑立
春節學士院始進帖子詞百官賜春幡勝自建炎以來
久廢至是始復之　癸卯詔以錢塘縣西岳飛宅為國
子監太學舊太學七十七齋今為齋十有二曰禔身伏
膺守約習是允蹈存心持正養志誠意率履循理時中
　丁未安吉縣布衣談庚言本邑去秋有圎瓜並蔕合
而為一此實皇帝孝治天下故見祥瑞以昭天意詔勿
受自今有似此投獻者皆却之　己酉上謂宰執曰朕
不畏多事事若多必入思慮大抵無事則怠忽易生不
可不戒　詔大理寺丞袁柟燕仰之往靜江府推劾提
舉江州太平觀胡舜陟不法事以聞先是舜陟帥廣西
因奉詔討郴賊駱科餘黨以饋餉不繼與轉運副使吕
源有隙源即奏舜陟因生日受知邕州俞儋百金又盜
官馬八百餘匹贓汚僭擬傲慢不恭又以書抵秦檜言
舜陟非笑朝政檜素惡舜陟入其說遂奏遣柟等雜治
　戊午右迪功郎畢良史獻春秋正辭二十卷遂特改
京官
　(趙性之曰良史初補文學既得三京地東京留守司/俾權知東明縣良史乃搜求京城亂後遺棄古器書)
　(畫金人敗盟良史乃敎學講春秋及復得還歸乃盡/載所有骨董而至行在上大喜於是以解春秋改京)
　(秩自此人號良/史為畢骨董)
二月乙丑殿中侍御史李文㑹入對文㑹以朝廷方守
和議不言兵乃奏仁義之說曰陛下至孝格天文德來
逺慈寧以寧親永固以寧神偃兵息民天下大安則其
仁固大矣曩者金人犯闕陛下毅然請行志存社稷及
登大寶力圖恢復任賢去邪㫁自宸衷而宗社再安則
其義固大矣臣以是知陛下足以大有為願慎守此道
而力行之太平之基實在於此後五日上謂秦檜曰文
㑹力陳仁義甚善朕令錄一本置之几案欲常觀鑒
丙寅上曰為君不知春秋昧為君之道為臣不知春秋
昧為臣之道此書褒貶甚嚴真萬世之法上又曰為政
之要在辨忠邪此治亂所由分也秦檜曰書生喜論王
霸臣謂推誠任德是為儒學施於有政是為王道挾術
任數是為雜學施於有政是為霸道上以為然　太傅
醴泉觀使潭國公韓世忠進封咸安郡王張俊勲譽在
世忠左特以主和議故為秦檜所厚顧先得王至是世
忠願輸積年租賦於官乃有是命　己巳上謂大臣曰
古人琴制不同朕今出意作盾樣以示不忘武備之意
　乙亥蠲雷化髙融宜亷邕欽賀貴十州免行錢用去
年七月詔㫖也　乙卯國子司業髙閌言太學者敎化
之本而最所當先者經術是也自漢以來多置博士而
後世所得詩賦論策皆經術之餘耳太學舊法每旬有
課月一周之每月有試季一周之亦皆以經義為主而
兼習論策為三場苟加一場則旬課季攷之法遂不可
行臣今參合條具太學課試及課舉三場事件第一場
大經義三道論語孟子義各一道第二場欲以詩賦第
三場以子史論一首并時務策一道永為定式閌又言
今比歲郡國雖有學而與選舉不相闗今參取祖宗舊
制通以當今之宜補太學生以諸路住本貫學滿一年
三試中選不曽犯第三等以上罰或雖不住學而曽經
發解委有士行之人敎授保委申州給公據赴國子監
補試諸路舉人以住本貫學半年或雖不住學而兩預
釋奠及齒於鄉飲酒禮者本學次第委保敎授審實州
縣取應仍自紹興十四年為始皆從之
　(龜鑑曰或者乃曰敵勢如焚國勢如綫彌文縟典何/暇蒐舉得無蹈宣靖之覆轍乎愚應之曰不然科舉)
　(固所以沮天下豪傑之氣亦所以收天下豪傑之心/當是之時茍無科舉以取之學校以養之則士之不)
　(知愛重者不入於敵則入於盜矣張/九成之策李時雨之書何由而來哉)
辛巳秘書著作郎王揚英周執羔並為尚書吏部貟外
郎先是日歴所修書目建炎元年至去年成五百九十
卷秘書少監秦熺因與揚英等書皇太后回鑾本末上
之壬午詔熺揚英執羔各進官一等自秦檜再相取其
罷相以來一時詔㫖與夫斥逐其門人章疏或奏對之
語稍及於己者悉皆更易焚棄由是日歴時政記亾失
極多不復可以稽攷逮其擅政以來凡所記錄莫非其
黨奸佞之詞不足以傳信天下後世矣　真州州學敎
授楊邦弼左迪功郎陳鵬飛並為太學博士初除博士
貟也　詔令臨安府景靈宫創於新莊橋之西以劉光
世賜第為之築三殿聖祖居前宣祖至徽宗居中昭憲
而下二十一后居後
　(大事記曰秦檜始則倡和議以誤國中則挾虜勢以/要君終則飾虛文以為中興使一世酣豢於利欲之)
　(中奉賊稱臣而不以為恥忘讎事虜而不以為怪用/夏變夷而不以為非其弊可勝言哉國家靖康之禍)
　(乃二晉之所未有中國衣冠禮樂之地宗廟陵寢郊/社之所盡棄之虜禮器樂器犧牲彞鼎駕輅服冕鹵)
　(簿儀仗之物盡入於虜渡江以來庶事草創皆至檜/而後定然耕籍朝覲祀明堂養老更武王克商後事)
　(也辟雍靈臺明堂籍田光武平隴蜀後事也今果偃/武修文時耶果息馬論道時耶宫室雖備而忘前日)
　(巡幸之懼矣郊廟雖具而忘前日宵旰之憂矣朝儀/雖肅而忘前日扈從之勞矣文物雖新而忘前日根)
　(括之慘矣趙霈告髙宗曰願陛下毋忘親征時王庶/謂秦檜曰公不思東都抗節存趙時而忘此虜乎洪)
　(皓曰錢塘暫居而太廟景靈宮皆/極土木之華豈非示無中原意乎)
三月辛卯詔宴殿陳設止用緋黄二色勿以文繡上以
祖宗朝殿帷但用純綵後來寢多文繡故屏去之也
國子司業髙閌請在學人依徽宗御筆復立三年歸省
之限以彰孝治上曰舊有九年之法至徽廟方改作三
年豈有士人九年而不省其親者乎其從之　乙未詔
文宣王廟門立㦸二十四　乙巳詔臨安府建太社太
稷　丙午詔臨安府同殿前司修築圜丘於龍華寺之
西　辛亥湖州言自廢廣德湖田歲失官租三千餘斛
請復以為田從之　夏四月壬戌知嚴州淳化縣孔括
為右宣義郎先是浙西提㸃刑獄公事王鈇言括治狀
輔臣進呈上曰可與轉一官令再任任滿使與陛擢縣
令最親民而貟最多難於一一選擇但有治狀者進用
之有過惡者黜責之使知所勸懲則人自勵而不害吾
民矣　癸亥詔禮部以鄉飲酒儀制鏤板遍行郡國
庚辰兩浙轉運副使張叔獻等乞依元祐古迹於華亭
置閘以捍鹹潮上曰今邊事息當於民事為急民事當
以農為先朕觀漢文帝詔書多為農而下以農者天下
之本置閘其利久逺不可憚一時之勞也乃令叔獻措
置　殿中侍御史李文㑹論寄居士大夫干擾州縣又
監司郡守類皆親故莫敢誰何望嚴加戒約儻或不悛
令監司郡守密具姓名聞奏重寘典憲不以赦原從之
時士大夫與秦檜異論者多奉祠里居或僑寄他郡自
是以次被罪矣　丁亥國子司業髙閌言舉人春秋欲
依舊制止以正經出題從之先是有㫖許於三傳解處
出題閌謂如此則是三家者與六經並行以春秋之法
繩之三家者當被僭聖作經之罪乃下禮部如所請
是日蒙國復叛金主亶命將討之　閏四月戊子朔上
曰祖宗時殿宇皆用赤土刷染飾以桐油葢以國家上
火德故也所以只用赤土桐油者敝則更以更修後來
多用朱紅漆不惟所費不貲且難以修整檜等曰此有
以見陛下追述祖宗之儉德也　己丑立貴妃吳氏為
皇后　丁酉提㸃江淮荆浙福建廣南路坑冶鑄錢韓
球請籍坑場户姓名約定賣納銅數許之時郡邑或毁
錢為銅以應其命民大以為擾其後歲收銅二十萬斤
鐵二十八萬斤鉛十九萬斤錫二萬斤皆不登租額
戊戌殿中侍御史李文㑹論前知閩縣李汝明贓汚上
謂大臣曰縣令最衆安得人人而知之若一一待臺諫
論列何用監司今後贓汚人為臺諫所論而監司失按
發者量與降官庶知所懲行之數年贓吏自然少矣時
本路提轉黄積厚陳桷質允中余應求已代去皆貶秩
焉　己亥詔紹興府守臣即直秘閣陸寘家錄所藏書
以實三館　壬寅詔人户應管田産雖有契書而今來
不上砧基簿者並拘没入官用兩浙轉運副使措置經
界李椿年請也時椿年行經界法量田不實者罪至徒
流江山尉汪大猷覆視龍游縣白椿年曰法峻民未喻
固有田少而供多者願許首復改正又謂每保各圖頃
畝林塘十保合一大圖用紙二百番安所展視椿年聽
其言輕刑省費甚衆　甲寅上諭大臣曰昨日上殿楊
大任其人昏老難當郡寄可處以宫祠似此等人作郡
臺諫欲論又無顯過但千里之民陰被其害今後郡守
卿等宜審擇之　乙卯參知政事王次翁提舉臨安府
洞霄宫　五月詔奉議郎張九成作與宫觀今令南安
軍居住九成既免喪秦檜取㫖上曰可與宫觀此人最
是交結趙鼎之甚者自古朋黨惟畏人主知之此人獨
無所畏檜曰陛下知人之明如此誠帝王之大德也既
而右司諫詹大方言頃者鼓唱浮言九成實為之首徑
山僧宗果從而和之今宗果已逺竄為之首者豈可置
而不問望罷九成宫觀投之逺方以為傾邪者之戒故
有是命　乙丑川陜宣撫副使鄭剛中節制諸將極其
尊嚴三都統每入謁必先庭揖然後就坐及右護軍都
統制吳璘陞檢校少師來謝語主閽吏乞講鈞敵之禮
剛中曰少師雖尊猶都統制耳儻變常禮是廢軍容璘
皇恐聽命　丁卯右迪功郎何補獻中興龜鑑十卷詔
遷一官　辛未詔左從事郎鄭厚自今不得差充試官
及堂除厚嘗著書號藝圃折衷其言有詆孟軻者駕部
貟外郎王言恭言於朝詔建州毁板其已傳播者皆焚
之　壬申詔國子監置博士正錄各一貟學生權以八
十人為額　丁丑天申節宰臣率百官上壽京官任寺
監簿已上及行在陞朝官並赴始用樂近臣進金酒器
銀香合馬郡縣錫宴如承平時　壬午上諭大臣曰太
后未與皇后相識今此一見便相喜如太后飲食衣服
皆皇后親自供承太后未嘗有所需求每云飲食衣服
只取飽煖不欲以細故擾思慮自太后歸朕於宫中事
更不費力遂得專意外治　六月戊子倉部貟外郎王
循友言國家平昔漕發江淮荆浙六路之粟六百二十
餘萬和糴之數又在其外而近歲上供之數纔二百八
十餘萬除淮南湖北凋殘最甚蠲放之外兩浙號為膏
腴沃衍粒米充羨初無不耕之土而較之舊額亦虧五
十萬石此葢稅籍欺隠豪強巨室詭名挾户多端以害
之也比者兩浙漕臣建議欲正經界朝廷從而行之若
使盡究隠田庶幾供輸可足舊額欲望訓敕諸路漕臣
各令根檢稅籍之失上謂輔臣曰所論可行葢農桑衣
食之本然須有所勸懲勿為文具　壬辰殿中侍御史
李文㑹論簽書江陰軍判官㕔公事蔡楶不法勒停上
曰不按發監司須當行遣天下事必待臺諫論列臺諫
豈能盡知之監司乃朝廷耳目豈可坐視不舉於是提
轉王鈇李椿年張叔獻皆坐降官　癸巳壽星院乞撥
放度牒上曰朕觀昔人有惡釋氏者即非毁其敎有好
釋氏者即崇尚其徒二者皆不得中朕於釋氏但不使
其太盛耳言者皆欲多鬻度牒以資國用朕謂不然一
度牒所得不過一二百千而一夫不耕其所失豈止一
度牒之利若住撥十數年其徒當自少矣　戊戌輔臣
准呈鈞容直乞推賞上曰樂人無出官法可與支賜及
轉資昔有敎坊官求為郡者太祖以唐莊宗為監不與
之止令於樂部遷轉此祖宗之良法也　吏部貟外郎
周執羔轉對乞戒諸路監司檢視簿書無主簿書押者
又乞廣行捜訪徽宗御製皆從之　辛丑温州進士蔡
大中上書獻太平十慎論詔與永免文解　壬寅簽書
樞密院事程克俊提舉臨安府洞霄宫　甲辰全州文
學師維藩權國子監國子司業髙閌等言維藩博通古
今士人推服建學之初宜得老成誘掖後進輔臣進呈
上曰師儒之任尤當遴選須心術正者為之將以經㫖
諭後進一有邪說學者從而化之為害不小　庚戌金
人遣通問使洪皓張邵朱弁還行在中興奉使幾三十
人生還者三人而已　癸丑上謂輔臣曰近觀諸郡所
奏便民五事固有法已該載亦有一方之便朝廷未知
者宜委都司看詳其便民者即與於行無事虚文也
是月提舉江州太平觀胡舜陟死於靜江獄初大理寺
丞燕仰之袁柟至靜江遂以舜陟屬吏居兩旬辭不服
而死舜陟再守靜江有惠愛邦人聞其死皆為之哭丐
者亦斂數十千致祭既而舜陟妻汪氏訴於朝詔左朝
奉郎通判德慶府洪元英究實元英言舜陟受金事涉
瞹昧其得人心雖古循吏無以過上謂秦檜曰舜陟從
官兼罪不至死勘官不可不懲於是仰之柟皆送吏部
　秋七月戊午上謂大臣曰昨訪遺書今猶未有至者
朕觀本朝承五代之後文籍散逸太宗留意於此又得
孟昶李煜兩處所儲益之一時始備南渡以來御府舊
藏皆失宜下諸州捜訪其獻書者或寵以官或酬以帛
葢敎化之本莫先於此也　己未復置國子監書庫官
一貟　甲子詔求遺書　丙寅上謂秦檜曰朕嘗與卿
言候國用足日蠲賦以寛民力若一槩除之又恐用或
不足浙西駐蹕之久民供不易臨安尤甚本路三等下
户與蠲一料庶貧民被實賜也　壬申詔兩浙民户丁
鹽錢多欠負者其除之上曰民間所以不舉子者正以
是也朝廷法禁非不嚴終不能絶其本乃在於此　是
日雨雹　初命國子司業髙閌等補試生貟四方來者
甚衆丙子有司上合格三百人以徐驟為首　癸未奉
安至聖文宣王於國子監大成殿命太師秦檜行禮時
監學初成上自題賜書閣榜曰首善　八月丙戌遣權
吏部侍郎江邈奉迎景靈宫萬壽觀祖宗神御於温州
自海道至行在　丁亥有司言將來郊禮合用珠子坐
褥上曰事天以誠為主如器用陶匏之類貴其質也若
惟事華麗恐非事天之本意　乙未國子司業崇政殿
說書髙閌乞率諸生上表請車駕臨幸太學上曰太宗
幸學嘗令學官講經及各有恩例其令有司檢故事來
上既而閌侍經筵講畢奏曰國學落成臣奉詔試補諸
生幾六千人自中興以來雖三年省闈亦未有如此之
盛上曰乍脫干戈人皆向學此誠可喜閌曰臣待罪學
官見此美事諸生以謂陛下方偃武修文與太祖初定
天下之時同符宜舉建隆故事願陛下講臨雍之禮言
未畢上曰已令討論矣　戊戌徽猷閣待制洪皓至自
金國上即日引見内殿諭皓曰卿志不忘君雖蘇武不
能過賜内庫金幣鞍馬黄金三百兩帛五百匹象齒香
綿酒茗甚衆翊日見於慈寧殿帟人設簾后曰吾故識
尚書矣命撤之皓退見秦檜語連日不止曰張和公敵
所憚乃不得用錢塘暫居而景靈宫太廟皆極土木之
華豈非示無中原意檜不恱謂其子祕書省正字适曰
尊公信有忠節得上眷但官職如讀書速則易終而無
味須要知黄鍾大吕乃可　壬寅左朝散大夫宋宙知
興州還入見乞諸路州學已嘗治者並置敎授貟又請
罷諸縣武令上曰學官須逐州置昨已降㫖宜擇通經
心術正者為之武官安能治民然亦難頓罷第令宣撫
司以漸易置可矣　丁未湖南安撫司參議官王銍獻
太𤣥經解義賜白金三百兩　己酉上與宰執論糴買
事因曰今漕司各管一路有無不能相通宜倣舊來發
運置都轉運使一貟通管諸路米賤處糴米貴處糶如
此則有濟公私皆利可於從官中選通曉錢穀者付之
秦檜言劉晏罷權萬貨低昂使天下無甚貴賤而物常
平上曰漢唐以來所可稱者晏一人而已自來人多恥
言財利不知國家之所急孟子言無政事則財用不足
此豈小事也　庚戌詔諸路監司守臣講究寛恤民力
事件　壬子初錢塘江有石隄以捍水故無水患歲久
隄且圮乃置捍江兵二千人專令采石修隄人以為便
　九月甲子權直學士院洪皓出知饒州時金人來取
趙彬軰二十人家屬詔歸之皓曰昔韓起謁環於鄭鄭
小國也能引誼不與敵既限淮官屬皆吳人留不遣葢
慮知其虛實也彼方困於蒙古姑恃強以嘗中國若遽
從之彼將謂秦無人而輕我矣若恐以不與之故致渝
盟宜謂之曰俟淵聖皇帝及皇族歸乃遣秦檜大怒皓
又言王倫軰以身徇國棄之不取緩急何以使人初檜
在完顔昌軍中昌攻楚州久不下欲檜草檄諭降有室
燃者在軍知狀皓與檜語及金事因曰憶室燃否别時
託寄聲檜色變而罷翌日侍御史李文㑹即奏皓貪變
顯烈不求省毋若久在朝必生事端望與外任檜進呈
因及宇文虛中事上曰人臣之事君不可有二心為人
臣而有二心在春秋之法皆所不赦乃命出皓　尚書
吏部侍郎魏良臣户部侍郎沈昭逺並罷良臣與秦檜
里舊一日言於檜曰昨日不寐偶思得一事昨晚郊祀
如遷客之久在遐方者可因赦内徙以召和氣檜曰足
下今為何官良臣曰備貟吏部侍郎檜曰且管銓曹職
事不須胡思亂量侍御史李文㑹即奏良臣卑凡昭逺
朋附乃以良臣知池州昭逺知袁州　丁卯左司諫詹
大方論張卲奉使辱命乃以卲主管台州崇道觀已而
卲又遺秦檜書言金有歸淵聖及宗室諸王意勸其遣
使迎請於是檜浸怒之　戊辰上謂大臣曰諸處有癃
老廢疾之人依臨安例令官司養濟窮民無吿王政之
所先也　壬申尚書右司郎中梁弁稱疾乞奉祠上曰
士大夫有操守安分而以疾乞去者甚可惜不比奔競
之人朕嘗觀寶訓太宗朝士人有奔競躁進者必痛抑
之抑奔競則亷恥之道興乃除直龍圖閣主管洪州玉
隆觀　癸酉左朝奉郎知建昌軍李長民言宣和以前
應知通令佐階銜並帶主管學事自軍興以來學校之
敎中輟今和議既成儒風復振謂宜依舊結銜以示聖
朝偃武修文之意從之　丁丑詔知成都府張燾依所
乞提舉江州太平觀初燾開府適當歲旱大發積粟以
振飢民撫存黎雅蕃部禁戢貪吏開修渠堰蠲落江田
稅決遣獄訟修文翁舊學時與諸生講論經㫖政無不
舉蜀人大恱　冬十月己丑太師尚書左僕射提舉詳
定一司敕令秦檜等上國子監太學武學律學小學敕
令格式二十五卷　戊戌詔川陜諸州秋試舉人並用
六月前鎖院先是成都府路安撫使張燾乞春月發解
庶使得解舉人可赴行在省試禮部言自來發解年係
三月降詔故改用夏季焉　己亥上諭大臣曰自今宗
子許於所在入學令與寒士同處第别作齋仍選士人
為長諭庶盡變積習文行皆可取也　十一月庚申日
南至合祀天地於圜丘太祖太宗並配
　(龜鑑曰過宗廟則必有敬心見墟墓則必有哀心桐/宫為自怨自艾之地郊祀見基命宥密之意今景靈)
　(之輪奐一新圜丘之規制一定風景雖殊山河頓異/固不能不起秋風黍離春日蒲栁之嘆然天子建國)
　(宗廟為先祭祀之典天地為重鳴條之師正可告於/皇天孟津之舉亦嘗類於上帝則郊祀之舉亦未害)
　(也/)
丁卯秦檜奏前日蒙付出御書尚書來日欲宣示侍從
官不惟觀陛下書法之妙又令知陛下聖學不倦如此
上曰朕之性與人異無事惟靜坐觀書所得甚多又曰
朕觀古之人君有嗜殺人者葢不能養性故多恣暴大
率知足更無事貴為天子誰能制之若不知足更為侈
靡未有不亂如唐明皇是也時上所寫六經與論語孟
子之書皆畢檜因請刋石於國子監仍頒墨本賜諸路
州學詔可　己巳福建轉運司進錦樣上諭輔臣曰儻
可備禮物之用亦無庸逺取第須令官給其直毋使及
民恐閩中又生此一擾也　戊寅上因說及梁師成蘇
軾文字首尾都記得此人雖是内侍却讀書只是不合
干預朝廷如薦引士大夫皆非所當為内侍引用人才
最害政之大者此等人便當重寘於刑歴觀諸古内侍
薦引人才未有不至於亂者　十二月癸未朔日有食
之詔避殿減膳是日隂雲不見太師秦檜率百官上表
稱賀自是率如之逮檜薨乃止　庚寅太師秦檜以瑞
雪應時率百官詣文德殿拜表稱賀自是歲如之迄今
不改　辛卯詔民間所鑄當二毛錢悉毁之違者抵罪
自不及百錢已上並許告賞　癸巳詔試中監學生依
嘉祐故事給綾紙用新知永州熊彦詩請也彦詩言主
上登用真儒載興太學監貼之制似可復行秦檜進呈
上曰學校者人才所自出人才須素養太宗皇帝置三
館養天下士至仁廟朝人才軰出為朝廷用檜曰國朝
崇儒重道變故以來士人雖陷金者往往能守節義乃
敎育之效也上曰然三代之季學校不修故當時士人
多無名節今日若不興崇學校將來安得人才可用耶
　祕書丞嚴抑言本省藏祖宗國史歴代圖籍舊有右
文殿祕閣石渠及三館四庫自度江後權寓法慧寺與
居民相接深慮風火不虞欲望重建仰副右文之意於
是建省於天井巷之東以故殿前司基為之上自書右
文殿祕閣二榜命將作監米友仁書道山堂榜且令有
司即直祕閣陸宰家錄所藏書來上　是日賜喜雪御
筵於尚書省初復故事也　癸卯有司進呈賜北使弓
矢上以其不精工命出内庫所造者賜之翌日諭大臣
曰此朕自指敎雖軍中人亦未必能之賜予使人不惟
觀美兼器械之良亦可使逺人知所畏服　乙巳太師
秦檜辭生日賜宴詔曰以不世之英值難逢之㑹其始
生之日可不為天下慶乎宜服異恩無守沖節檜每生
日四方獻壽者金玉為不足至於捜盡世間之希奇以
為有錫資踵至賜敎方樂佐酒一日伶人作雜劇之戲
熺笑言微髙檜目之不語少頃檜起更衣而不出其夫
人王氏使人候之乃在一室中黙坐論者謂檜歎其子
不足以相副也嗚呼深哉
　(史臣曰子之賢不肖皆天也雖然亦前人積累之報/如洪皓忠義則二子皆中詞科秦檜平生所為既不)
　(忠於事君又以殘忍而害賢士大夫其報可知矣猶/且歎其子熺不足以相副至於當宴而罷權黙坐以)
　(懷怨是亦不能反思之甚也積善之家必有餘慶易/經之訓明甚以不善之積而責其餘慶之應誠恐餘)
　(殃踵至矣何慶之有/哉為人父者盍思夫)
己酉大金賀正旦使完顔曄馬諤見於紫宸殿上謂秦
檜曰今次使人來大體皆正其他小節不足較觀金人
之意和議必須堅久非卿學識過人堅主和議安得如
此　初申嚴淮海銅錢出界之禁而閩廣諸郡多不舉
行於是泉州商人夜以小舟載銅錢十餘萬緡入洋舟
重風急遂沈於海官司知而不敢問　闗外初行營田
甲子紹興十四年春正月丁卯提舉江州太平觀黄龜
年落職令本貫福州居住龜年為御史嘗論秦檜之罪
故也　丁丑詔四川路内藏錢帛並易輕齎赴行在惟
絹以本色　戊寅内出鎮圭付國子監以奉文宣王
二月癸未宰執奏㩁貨務茶鹽推賞事上因論祖宗茶
鹽之法納粟於邊請鈔於京公私皆便不惟邊面可實
而又免轉輸之勞朕嘗思祖宗立法無不善者豈可輕
議變易上又曰朕因前日敵使須要射以謂武備不可
一日弛深慮邊事寧息諸軍稍怠朕見造金銀椀將因
暇日親閱用此旌賞以勸激之　潼川府路轉運判官
楊椿改本路提㸃刑獄公事時諸路漕臣多獻羨餘獨
椿無所獻常曰今瘡痍未瘳愧不能裕民力其肯掊尅
以資進身耶　戊子國子司業髙閌等率諸生上表請
視學手詔宜允　己丑福建安撫使葉夢得乞將見拘
留海船與不係籍船户輪流差使上曰不惟海船一事
民間積欠亦可放因言朕頃在山東河北備見民間利
病如官司錮吏下鄉催科此適足資其為奸耳乃詔江
浙等路紹興八年以前拖欠並與蠲之　辛卯復置敎
坊凡樂工四百十有六人以内侍充　甲午上諭大臣
曰昨嘗降㫖諸軍揀汰人數令便招填可嚴切行下不
然闇損軍額不可不慮恐緩急誤事時皇太后築外第
有遷徙居民處上命臨安倍支般挈之費仍對撥官屋
居之毋令失所　丙申上謂大臣曰近見鄭剛中奏減
民間科須數目不少朕聞之頗喜自是四川之民當少
蘇矣　丙午參知政事万俟卨提舉江州太平觀先是
卨使金還太師秦檜假金人譽已數十言囑卨奏於上
卨不可他日奏事退檜坐殿廬中批上㫖輙除所厚官
吏鈐紙尾進卨拱手曰偶不聞聖語却不視檜大怒自
是不交一語御史中丞李文㑹右諫議大夫詹大方聞
之即奏卨黷貨營私窺探國是卨再章求去上命以資
政殿學士出守及入謝上問勞甚悉檜愈怒給事中楊
愿因封還錄黄乃有是命　同知大宗正事士䅳請宗
學生以百貟為額大學生五十小學生四十職事人各
五人從之　己酉新知紹興府樓炤過闕入見即日除
簽書樞密院事兼權參知政事　三月壬子朔上謂大
臣曰聞臨安府官地民間見佃者近日頗為豪強所奪
至毁其屋宇此事在民利害甚大宜令禁止仍舊給與
小民　癸丑秦檜等奏選除武岡軍守臣上曰猺人當
安不可擾煙瘴之地遣兵討伐視他處尤難不可不慎
　乙卯輔臣進呈諸路未發上供錢糧數上曰江浙京
湖積年拖欠皆虚數紹興十年以前除形勢及第二等
以上户外悉蠲除之乃出榜曉示官吏故違許之越訴
於朝　庚申户部尚書張澄乞諸路坑治委的有名無
實去處令憲漕司别立酌中課額仍覺察無令有力之
家計囑幸免致下户受弊上曰寧於國計有損不可有
害於民若富藏於民猶國外府不然民貧為盜常賦且
將失之此有若所謂百姓足君孰與不足者也　己巳
上幸太學祇謁先聖止輦於大成殿門外步趨升降退
御敦化堂命禮部侍郎秦熺執經國子司業髙閌講易
泰卦權侍郎正刺史已上並與坐講畢賜諸生席於廡
下啜茶而退遂幸養正持志二齋觀諸生肄業之所賜
閌三品服熺與學官皆遷官諸生授官免解賜帛如故
事　壬寅太師秦檜言陛下文德誕敷干戈載戢乃者
祇謁先聖遂幸太學躬行之化乃在斯舉臣不勝慶幸
乞宣付史館仍許拜表稱賀上曰非卿力主和戎之議
兵革休息則學校何由興所請宜依故事　國子司業
髙閌權尚書禮部侍郎徽猷閣直學士胡寅聞之移書
責閌曰太學者明人倫之所在也閣下召自閑廢有成
均之命竊自計曰今天下方無三綱斯人之所以來乎
及見請幸太學之表寅心惕然不意閣下有斯請而有
斯言也昔秦楚敵國懐王不還楚人憐之如悲親戚葢
忿秦之以強力奸詐加於其君使不得其死其慘勝於
加之刃也太上皇帝我中原受命之主受制金人生往
死歸此臣子痛心切骨坐薪嘗膽宜思所以必報者也
而柄臣者乃敢欺天罔人以大讎為大恩乎昔宋公為
楚所執楚子釋之孔子筆削春秋乃曰諸侯盟於薄釋
宋公不許四裔之人得制中國之命也大母天下之母
其縱釋乃在敵國之君此中華大辱臣子所不忍言者
也而柄臣者乃敢欺天罔人以大辱為大恩乎大宋基
業封疆皆太祖太宗收用英俊勤恤民隠躬擐甲胄與
天下大夫勞苦以得之又累聖嚴恭寅畏不敢荒寧而
守之者也今闗河重地悉為彼疆園陵暴露不得瞻守
宗族拘隔不得相見土地分裂人民困苦不得鳩集寃
恨之氣外薄四海不得伸雪而柄臣者方且施施然厚
誣天下自以為有大功乎閣下受其知遇何不勤勤懇
懇而為之言乎言而或聽天下國家實幸也晉朝廢太
后董養游太學升堂嘆曰天人之理既滅大亂將作矣
則逺引而去今閣下日覩忘讎逆理北面事敵以茍晏
安之事猶偃然為天下師儒之首既不能建大論明天
人之理以正君心乃阿䛕柄臣希合風㫖求舉太平文
具之典又為之詞曰云云欺天罔人孰甚焉是黨其惡
也人皆謂閣下平生志業掃地盡矣數十年積之而一
朝毁之乎春秋之義誅國賊者必先誅其黨歴觀往古
人君以無道行者猶不能終况人臣而敢肆然以無道
行之乎一旦明天子監亂亡之禍赫然震怒以咎任事
者嗚呼危哉豈不與董養異哉閣下不及今翻然改圖
則必與之俱矣　御史中丞李文㑹言提舉江州太平
觀解潛本趙鼎之客不附和議詔責濠州團練副使南
安軍安置　癸酉秦檜進呈講筵闕官因言陛下聖學
日躋實難其人上曰朕學問豈敢望士大夫但性好讀
書檜曰士人讀書固多但少適用若不適用或託以為
姦則不若不讀之為愈上又曰王安石程頤之學各有
所長學者當取其所長不執於一偏乃為善學　乙亥
上出文宣王贊刻石賜學官髙閌言陛下贊文形容先
聖盛德無愧於古上曰唐明皇作贊文乃斥先聖先師
之名非尊儒重道之意閌曰此尤見聖學髙出前代帝
王之上其後上又悉贊七十二子　戊寅新湖南安撫
司參議官王銍獻祖宗八朝聖學通紀論詔遷一官
己卯新利州路提㸃刑獄公事李志行乞戒飭諸路帥
臣監司將前後所承寛恤民力及恤刑詔書恪意奉行
違者重寘典憲上曰一事皆切中時病方今兵革既息
惟寛恤民力欽慎庶獄是為急務可令有司申嚴立法
行下　夏四月庚辰詔諸州軍應有刻板書籍並用黄
紙印一秩送祕書省　甲申詔刑部將半年以上未結
絶公事行在委本部外路委監司責限結絶内日月稍
逺者取問因依申奏以都省言四方多滯獄也　丙戌
命太師秦檜提舉製造渾儀詔有司求蘇頌遺法來上
上謂檜曰宫中已製成小範可以窺測日以晷度夜以
樞星為則葢樞星中星也非久降出用以為式但廣其
尺寸爾　將作監蘇籀面對乞取近世儒臣所著經說
集而成編以補唐之正義遺闕上諭秦檜曰此論甚當
若取其說之善者頒諸學官使學者有所宗一則師王
安石程頤之說者不至紛紜矣　丁亥知䖍州薛弼言
江東鎮民居木柱内有天下太平年五字適符上元甲
子之歲此殆天啓其祥非人力所能為詔侍從同觀仍
送史館　五月丙辰饒州言右迪功郎姜樓等獻錢十
萬緡以助國用上曰國用有常自不至闕不然雖多亦
有不足之患其還之　詔四川宣撫司募兵赴行在先
是右護軍都統制吳璘言西邊可募衞兵上諭輔臣曰
諸軍招填闕額類是南人恐西北寖損數年之後始見
其弊兼諸路軍器物料近多不到方閑暇時尤宜整治
　甲子簽書樞密院事兼權參知政事樓炤罷　乙丑
御史中丞兼侍讀李文㑹言權尚書禮部侍郎髙閌權
工部侍郎王師心起居舍人吳秉信此三人者若久在
朝必害至治詔以閌知筠州師心知袁州秉信知江州
先是上在經筵嘗謂閌曰向來張九成嘗問朕左氏傳
載一事或千餘言春秋只一句書之此何也朕答之云
聖言有造化所以寓無窮之意若無造化即容易知乃
常人言耳閌曰說春秋者雖多終不能發明正如窺造
化也上曰九成所問極是閌曰陛下所答亦極是上因
問九成安否翌日謂秦檜曰張九成今在何處檜曰九
成頃以唱異惑衆為臺臣所論既與郡乃乞祠觀其意
終不為陛下用上曰九成清貧不可無祿檜疑閌薦之
呼給事中楊愿詢其事文㑹即劾閌是日拜文㑹簽書
樞密院事兼權參知政事自是執政免即以言者代之
　戊辰尚書吏部貟外郎黄達如降一官放罷坐前知
南雍州日私役禁軍販易物貨故也達如為提㸃坑冶
司所案贓汚鉅萬獄既上雖秦檜亦不能掩僅止罷黜
人亦快之　甲戌初兩浙轉運副使李椿年置經界局
於平江府守臣周葵問之曰公今欲均稅耶或遂増稅
也椿年曰何敢増稅葵曰茍不欲増胡為言本州七十
萬斛椿年曰若然當用圖經三十萬數為准時秦檜怒
葵不已椿年因奏葵在郡錫宴北使飲食臭腐致行人
有詞葵坐落職主管台州崇道觀自是投閑十一年
丁丑王之望行太學錄之望初舉進士考官孫道夫異
其文知貢舉朱震持以示人曰此小東坡也　六月辛
巳朔右朝奉郎曽惇知台州惇嘗獻秦檜詩稱為聖相
故以郡守處之自檜擅權凡投書啓者以臯䕫稷卨為
不足比擬必曰元聖或曰聖相　甲申詔江浙等路州
縣酒稅欠折坊場廢壞綱運沈失倉庫漏底委非侵盜
者皆蠲之　乙未上謂大臣曰浙東福建被水災處可
令監司躬任悉力賑濟務使實惠及民毋為文具時江
浙福建同日大水建州水冒城而入俄頃深數丈公私
廬舍盡壞溺死數千人嚴州水暴至城不没者數板通
判州事洪光祖集舟以援民且區處山阜給之薪粥卒
無溺者衢信處婺等州民之死者甚衆　丙申華州觀
察使提舉佑神觀白鍔特刺面配萬安軍時閩浙大水
鍔乃自北方從太后歸者宣言燮理乖繆洪皓名聞華
夷頋不用太師秦檜聞之奏繫鍔大理寺鍔館客張伯
麟嘗題太學壁曰夫差爾忘越王之殺而父乎伯麟亦
下獄獄具鍔坐出言指斥乃有是命伯麟亦杖脊刺配
吉陽軍御史中丞詹大方即奏皓與鍔為刎頸交更相
稱譽誑惑衆聽丁酉詔皓提舉江州太平觀　甲辰淮
東轉運判官湯鵬舉言五月乙亥楚州鹽城縣海水一
槩澄清秦檜率百官入賀上曰自太祖平定天下太宗
時干戈偃息真宗時祥瑞甚多祖宗聖語止以豐年為
瑞第可付史館不必受賀　乙巳詔國子監置小學
秋七月壬子詔藤州安置李光俟牽復日特降三官坐
前為江東大帥擅用上供錢帛也　戊午同簽書樞密
院事王倫為金人所殺倫留居河間者六年至是金人
欲以為河間平欒三路都轉運使倫曰倫奉使而來非
降也大宋之臣豈受大金爵祿耶金遣使來趣倫又不
受金人杖其使俾縊殺之倫厚贐使人冠帶南向再拜
慟哭乃就死於是河間地震雨雹三日不止人皆憐之
　辛未詔諸州以御書孝經刋石賜見任官及係籍學
生時已頒孝經於郡庠而殿中侍御史汪勃言陛下獨
擅聖人之德上天昭鑒果定和議於衆論鼎沸之中極
天下之至養望降明詔令募工摹刻使家至户曉以彰
聖孝故有是命　丙子上幸祕書省遂幸祕閣召羣臣
觀晉唐書畫三代古器還御右文殿賜羣臣茗飲省官
及吏官皆遷官戊寅上曰祕府書籍尚少宜廣求訪檜
曰陛下崇儒尚文翕然向化李文㑹曰若非干戈偃息
此事亦未易舉　八月庚辰朔判紹興府孟忠厚特放
罪忠厚以郊赦加恩令所親吳棫為表其間有本無時
才出為世用之語乃有是命秦檜尋物色知棫所代由
是廢斥以終　甲申右正言何若為國子監發解所監
試祕書少監游操等三人充考試官詳定一司敕令所
刪定官駱庭芝等六人為㸃校試卷官尚書刑部貟外
郎吳㮚考别試駕部貟外郎葉廷珪等二人為㸃檢試
卷官監學降敕差試官自此始　辛卯上謂大臣曰言
者多乞選縣令葢令非其人則為民害可令吏部長貳
審察注擬或老病則更授他職庶得人而民受其惠後
二日都省請申嚴近制因民事被罪及老病之人不得
注守倅縣令從之　庚子上謂秦檜曰朕於晉書取王
羲之傳凡誦五十餘過其與商皓書及㑹稽王牋所謂
自長江以外羈縻而已其論用兵誠有理也　癸卯殿
中侍御史汪勃言陛下兼愛南北之民力定和議與天
下更始崇儒重道同符祖宗臣愚以為今年科場當國
學初建萬方多士將拭目以觀取舍為之趨向欲望戒
敕攸司茍專師孔孟而議論粹然一出於正者在所必
取其或採摭專門曲說流入迂怪者在所必去甲辰進
呈上曰勃論甚善曲學臆說誠害經㫖當抑之使不得
作則人之心術自正矣可如所奏　九月庚戌禮部貟
外郎陳鵬飛面對言凡有獻利害者乞加討論必合於
祖宗之舊如已試無成必加黜責　上謂大臣曰祖宗
之法思慮已精審講究巳詳備不必改作天下自治秦
檜曰天下本無事宜遵成憲為善上曰小人喜更法往
往謂朝廷無所建明不知本無事然法至於弊乃不得
已而更之耳　辛酉詔分利州為東西兩路用四川宣
撫副使鄭剛中請也剛中請以興元府利閬洋巴劒州
大安軍七郡為東路治興元府興階成西和文龍鳳七
州為西路治興州從之時和議方堅而吳璘獨嚴備日
為敵至之虞故西路兵為天下最上覽剛中奏謂秦檜
曰川陜地逺為將尤難得人如璘統兵有法肯為朝廷
出死力諸將所不及也　壬戌宰執奏大理寺詞訴事
上曰皆官吏弛慢所致可委長吏親察之如非其人即
與沙汰又獄吏但以諸州吏充逐時更替漏泄獄情非
便宜令吏久於其職不可替也　甲子詔守臣終更入
見各舉所部縣令一貟所舉稱職特與推賞不當坐繆
舉之罰　辛未御史中丞詹大方奏責授清逺軍節度
副使潮州安置趙鼎輔政累年不頋國事邪謀密計深
不可測與范仲軰咸懐異意以儌无妄之福用心如此
不忠孰甚焉壬申秦檜進呈上曰可遷之逺地使其門
生故吏知不復用庶無窺伺之謀於是移吉陽軍安置
　癸酉詔臨安府根刷蔡攸家屬押赴元貶所取收管
狀奏時攸之妻子漸至行都殿中侍御史汪勃論靖康
之變由於京輔望令密切捜索特加處分故有是㫖仍
命京子孫二十三人永不量移如初詔　丙子祕書郎
張闡罷時秦檜用事久每除臺諫必以其耳目知闡久
次喜論事一日微諷闡謂當入臺闡曰丞相茍見知老
死祕書足矣檜黙然殿中侍御史汪勃因劾闡由是罷
去　冬十月甲午右正言何若言自趙鼎唱為伊川之
學髙閌之徒從而和之乃有横渠正蒙書聖傳十論大
率務為好奇立異而流入於乖僻之域頃緣閌為國子
司業學者爭投所好於是曲學遂行伏望申戒内外師
儒之官有為乖僻之論者悉顯黜之如此則專門曲學
不攻自破矣輔臣進呈上曰若所論甚當程頤當哲廟
之初在經筵奏曰陛下記得臣說否如記得明日可對
臣說過是時宣仁聖烈皇后聞之大怒曰皇帝雖年少
然宫中自不廢學措大家不識事體如此　己亥御筆
除永道郴州桂陽監茶陵縣民丁身錢絹禾麥自馬
氏據湖南四川始增丁賦上謂大臣曰天德好生今民
為身丁錢至生子不舉誠可憫也若更循馬氏舊法非
所以上當天意　庚子詔州縣文臣初至官詣學祇謁
先聖乃許視事用左奉議郎羅長源請也長源言士大
夫皆學夫子之道以從政而不知所自望令先詣學宫
以彰風化之本後遂著為令　十一月癸丑吏部貟外
郎嚴抑面對乞春秋三傳釋經處許出題以取士上謂
大臣曰為人君為人臣皆不可不知春秋往者建言之
臣欲罷讀春秋葢不思之甚矣如不可讀則聖人不修
此經也　甲子上即宫中閱試殿前馬步諸軍將士藝
精者錫賚有差自是歲以冬月行之號内敎　乙丑提
舉臨安府洞霄宫朱勝非薨勝非與秦檜有隙奉祠八
年　壬申上曰宗室中之賢者如嘗中科第及不生是
非之人可收置行在如寺監秘書省皆可以處之祖宗
以來不用宗室作宰相其慮甚逺可用至侍從而止秦
檜奏乞依舊置宗學敎育宗子上可之　御史中丞楊
愿言數十年來士風澆浮議論蜂起多飾虚名不恤國
計沮講和之議者意在避出疆之行騰用兵之說者止
欲收流俗之譽甚者私伊川元祐之說以為就利避害
之計窺摇國論詿誤後生此風不革臣所甚憂也願下
臣章獨示朝堂禆中外洗心自新以復祖宗之盛從之
　癸酉楊愿言藤州安置李光之罪先是知藤州周某
者誘光唱和其間言及秦檜和議有諷刺者積得數篇
密獻於檜檜怒令言者論之乃移光瓊州安置　甲戌
户部貟外郎字朝正言今歲浙右間有水灾而江西湖
南粒米狼戾望嚴遏糴之禁上曰所論甚當如有遏糴
州縣可許鄰郡越訴仍責監司按劾　十二月丁丑朔
潼川府路轉運判官宋蒼舒獻嘉禾一莖九穗者一上
曰凡赤烏白雉之類止可一觀而已不足為瑞惟五穀
豐稔乃上瑞耳　戊寅上曰縣令有清亷愛民者令監
司每路各舉數人其老耄不任事者並令按劾縣令得
人則民受實惠矣　戊子雪百官入賀上諭宰執曰天
下窮民宜加養濟孟子所謂文王發政施仁必先斯四
者於是詔諸路常平官以時散米務令實惠及民　己
丑知資州楊朴獻禮部韻括遺詔遷一官　丁酉端明
殿學士簽書樞密院事李文㑹罷御史中丞楊愿等疏
六上詔文㑹落職提舉江州太平觀愿等又攻之詔文
㑹筠州居住自秦檜再居相位每薦執政必選世無名
譽柔佞易制者不使預事備貟書姓名而已百官不敢
謁執政州縣亦不敢通書問如孫近樓炤万俟卨范同
程克俊及文㑹等不一年或半年必以罪罷尚疑復用
多使居千里外州軍且使人伺察之　庚子御史中丞
楊愿充簽書樞密事辛丑詔愿兼權參知政事
乙丑紹興十五年春正月丁未朔初行大朝㑹禮於大
慶殿　戊申瀘南安撫使馮檝獻嘉禾九穗上曰近日
州郡所奏嘉禾甚多大有年之慶庶幾可望也　壬子
秦檜因論士大夫之弊曰軍興以來士大夫無肯為國
出力者所以不能勝敵臣嘗謂敵之所以勝我者以其
用心樸實故也上曰朕觀太祖太宗以來多用樸實之
人所以風俗忠厚卿等嘗出使見彼北人雖使蹈河赴
海皆所不辭也　己未分經義詩賦為二科以取士
辛酉初籍千畝用司封郎中李澗請也　丁卯四川宣
撫副使鄭剛中乞減成都府路對糴米三分之一本司
激賞錢二十萬緡時剛中於階成二州營田抵秦州界
凡三千餘頃歲取十八萬斛而宣撫司激賞錢已減為
一百萬緡至此復有此請上謂秦檜曰累年民力少寛
此休兵之效也其從之　戊辰命權户部侍郎王鈇措
置兩浙經界李椿年既以憂去秦檜請用鈇上因言經
界之法細民多以為便檜曰不如此則差役不行賦稅
不均積弊之久今已盡革去年陛下放免積欠天下復
覺少蘇　己巳左諫議大夫何若知貢舉權吏部侍郎
陳康伯祕書少監游操同知貢舉若操嘗為發解所試
官及是再命之非故事也　庚午知撫州晁謙之知建
康府謙之嘗言崇仁縣民婦産三男足驗生齒蕃息之
盛又言臨川縣禾登九穗足為瑞應皆乞宣付史館秦
檜喜故擢用之　辛未初命諸路僧道士納免丁錢
乙亥主管台州崇道觀向子忞特降三官子忞寓居衡
山師臣劉昉希秦檜意劾其強横虐民故有是命　二
月戊寅上曰朕觀史冊見古之養士有至二三千人亦
朝廷一盛事於是増國學弟子貟百人通舊以七百人
為額尋命置上舍三十人内舍百人　福建運判徐琛
為兩浙西路提㸃刑獄公事
　(揮麈錄曰徐獻之琛與秦會之為中表而師川之族/弟也㑹之知髙宗眷念師川不替一日奏事啓上云)
　(徐府身後伶俜可憐有弟琛能承兄之業願陛下擢/用之上從其請其後獻之為貳卿㑹之並緣罔上率)
　(皆類/此)
己亥崇國公璩進封恩平郡王以將出閣故也　夏四
月丙子朔賜太師秦檜甲第一區戊寅檜遷居賜第命
内侍東頭供奉官王晉錫押敎坊樂導之賜檜銀絹緡
錢各萬綵千匹金銀器皿錦綺帳褥六百八事花千四
百枝　是夜彗出東方　癸未賜正奏名進士劉章等
三百人及第出身同出身正奏名張鎡新科明法及第
甲申特奏名林洵美等二百四十七人武舉正奏名應
褎然等特奏名三人授官有差　丁亥赦天下前四日
上謂秦檜曰彗星見朕甚懼焉卿等可圖所以消弭之
道檜奏太宗真宗朝嘗緣彗星疎決獄囚等事上曰且
降詔以四事為主避殿減膳寛民力出滯獄於是手詔
監司郡守條具便民事目憲臣巡行親決獄事至是肆
赦　庚寅知敘州邵隆卒隆在金州數以兵出北境秦
檜恨之至是因飲酒暴卒或謂檜密使人酖殺之敘人
皆悲哭為之罷市　甲午上諭大臣曰比遣將捕盜閩
中第令殱其渠魁脅從者皆釋若措置得宜優與推恩
不然罰亦隨之　庚子省四川都轉運司以其事歸宣
撫司　辛丑新和政縣令湯思退行太府寺主簿王曮
並為祕書省正字左承務郎洪邁為敕令所刪定官邁
皓子也三人皆以博學宏詞合格賜第故有是除既而
言官汪勃論邁其父不靖之謀同惡相濟乃以為福州
州學敎授　五月丙辰詔減東南和預買絹一千匹以
寛民力　戊子詔貧民産子者予義倉米一斛以大理
寺丞周楙轉對有請也　壬戌復置六部架閣官四貟
　六月乙亥朔日有食之　丁丑上幸秦檜新第　戊
戌秦檜為上言士大夫多横議無益國事上曰靖康之
事是也朕見當時士大夫奏狀多是李綱耿南仲等紛
紛爭議無肯以國事為慮者檜曰靖康之初誠有人肯
任國事則大計乆已定矣上曰後來生靈塗炭之甚皆
由於此所以國家大事須在得人肯任　辛丑江東轉
運判官趙不棄乞令監司察部内縣令老病不職者與
獄祠上曰朕嘗謂縣令最為親民又非郡守之比贜吏
固不可而庸繆之人尤害百姓葢因其庸繆則吏計得
行若十吏用事是有十縣令矣　秋七月乙巳朔罷䕫
路軍興以來所置酒店以寛民力用四川宣撫副使鄭
剛中奏也䕫路舊無酒禁為場店者百四十餘所而已
建炎末増至六百餘然土荒民少人不以為便剛中既
以本司錢四萬餘緡代撥贍軍遂弛其禁　丙午新添
差浙東安撫司幹辦公事司馬伋言建州近刋行一書
曰司馬温公記聞其間頗闗前朝政事緣曽祖平日論
著即無上件文字顯是妄借名字售其私說伏望降㫖
禁絶詔委建州守臣將不合開板文字盡行毁棄伋特
遷一官初范沖在史館上出光記聞命沖編類進入沖
乃繕寫成十冊上之至是秦檜數請禁野史伋懼罪遂
諱其書然後其書卒行於世　辛亥執政進呈處州守
臣徐度准詔條上便民事件上曰因此亦可以觀人才
如議論平正留心國事其說自然可見不然矯訐迂闊
者亦可見也　戊午詔廬光州上供錢米展一年用轉
運司請也上曰人皆知取之為取而不知予之為取若
稍與展免俟其家給人足稅斂自然易辦　己巳秦檜
進呈放免四川轉運司因贍軍借用常平錢十三萬緡
上曰休兵以來上下漸覺富實大抵治道貴清靜人君
不生事則天下自然受福　八月丙子上與大臣論事
因曰朕謂進用士大夫一相之責也一相既賢則所薦
皆賢矣上因論史事秦檜曰圍城中失節者相與作私
史反害正道上曰卿是時獨不推戴異姓圍城中人自
然不容楊愿曰檜非獨是時不肯雷同宣和間耿延禧
為太學官以其父在東宫士皆靡然從之獨檜守正不
為易節檜曰臣嘗聞范仲淹與其友書云致意某官為
渠作東宫官不敢通書聖主於忠義之臣與夫失節之
徒灼然如此誠立國之本也
　(李心傳曰臣謹按范仲淹祥符末登第終真宗之世/為小官自為陳州通判以至執政而薨仁宗未有子)
　(安得有東宫官檜之/誕妄無稽皆此類也)
丁亥國子監丞文浩面對乞自今試敎授並於六經中
臨時取二經各出兩題不拘義式以貫穿該贍為合格
戊子詔禮部看詳行之　己亥權户部侍郎王鈇言常
平之法本以抑兼并備水旱科條實繁其利不一有義
倉和糴之儲坊場河渡之入以産制役欲使平均以陳
易新俾無紅腐一有饑饉則開發倉廩以濟艱食豈一
主管官能勝其任哉望復置提舉官庶良法美意不為
虚文乃命諸路茶鹽官改充提舉常平茶鹽公事惟四
川廣西以憲臣淮西京西以漕臣兼領仍令檢察所部
州有擅用常平錢物者按劾以聞　辛丑増太學弟子
貟二百人以國子司業嚴抑有請也　九月壬子金主
亶祀天於郊先是資政殿大學士宇文虚中既為金人
所用虚中知東北之士憤為左衽密以信義感發之從
者如響乃與其翰林學士髙士譚等同謀欲因亶郊天
就劫殺之先期以蠟書來告於朝欲為之外應秦檜拒
不納㑹事亦覺虚中與其子師􁀙皆坐誅闔門無噍類
丙辰詔諸路安撫使見帶待制以上者所舉京官狀理
為職司　甲子夜太廟旁居民遺火上令於左右各撤
屋二十間以備不虞　冬十月乙亥上書秦檜第賜書
閣曰一德格天之閣遣中使就第錫宴仍賜檜青羅葢
塗金從物如蔡京王黼例
　(大事記曰我髙宗之待檜既賜之相第又賜之家廟/祭器既賜之畫像贊又賜之一德格天之閣六字而)
　(孫二人尚在襁保並賜之三品服果何負於其臣而/檜忍於負其君如此此檜之罪所為上通於天萬死)
　(而不可/贖也)
丙子簽書樞密院事兼權參知政事楊愿提舉江州太
平觀　癸未樞密都承㫖兼侍讀李若谷簽書樞密院
事尋兼權參知政事　戊子提舉亳州明道宫晏敦復
力詆屈已之非秦檜患其不附已使腹心之人啗敦復
以利曰公若曲從兩地旦夕可至敦復曰吾終不以身
計而誤國家况吾薑桂之性到老愈辣請勿言檜卒不
能屈上嘗面諭曰卿鯁峭敢言無所間避可謂無忝爾
祖矣　甲午提舉臨安府洞霄宫折彦質郴州居住彦
質方居信州侍御史汪勃希秦檜意奏彦質與守臣吳
說私相議論妄及朝政說坐免官而彦質有是命　庚
子詔置四川宣撫司總領錢糧官　金都元帥梁國王
宗弼卒宗弼且死語其徒以宋朝軍勢強盛宜益加和
好俟十餘年後南軍衰老然後可為寇江之計云　十
一月癸卯朔饒州童子戴松十歲其弟槐九歲皆能誦
書詔免文解一次　癸亥宰執奏新製祀享禮器事上
曰今天下無事郊祀廟享禮莫大焉不可不留意　庚
申江南東路轉運判官趙不棄充四川宣撫司總領官
時秦檜既疑鄭剛中乃薦不棄而命之　兵部言秦州
舊買馬二萬匹今僅發五十八綱乞省押馬使臣許之
自紹興後秦州茶馬司歲市馬九千八百有奇成都潼
川府利州路漕司歲應副博馬紬絹十萬餘匹成都利
州路二十三茶場歲産茶二千一百餘萬斤而茶馬司
歲輸總領所錢四十萬緡此其大略也　閏十二月戊
寅提舉祕書省秦熺言祕府多闕書詔本省即諸路藏
書之家借書錄本且訪先賢墨迹　己卯詔罷新科明
法　癸未權尚書兵部侍郎米友仁充敷文閣待制提
舉佑神觀奉朝請上好米芾書友仁能世其業上眷待
甚厚　甲申司農寺主簿宋敦樸面對言望詔守令以
來春耕耤之後出郊勸農諭以天子親耕使四方曉然
知陛下德意仍自今每春行之上曰農者天下之本守
令有勸農之名無勸農之實徒為文具何益於事乃詔
從之　丁酉進呈太學博士王之望面對乞倣端拱咸
平故事悉取近郡所開群經義疏及經典釋文令國子
監印千百秩俾郡縣各市一本置之於學上曰古人讀
書須親師友雖未必盡得聖經妙㫖然亦有淵源今士
大夫未有自得處便為注說以為人師此何理也　十
二月戊申上謂大臣曰今雖無事諸軍敎閱亦不可少
廢宜丁寧戒飭之　丁巳孫道夫知蜀州道夫入對上
諭曰軍興以來蜀民應副不易朕將詔鄭剛中條具盡
與蠲減止存經賦而已　甲子詔右司貟外郎李朝正
仍舊同措置經界　戊辰詔諸路提舉常平官復為監
司歲舉屬吏五人改京官
　
　
　
　
　
　
　
　
　
　宋史全文卷二十一中
