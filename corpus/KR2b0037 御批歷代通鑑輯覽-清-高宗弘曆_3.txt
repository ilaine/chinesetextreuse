
御批厯代通鑑輯覽卷二
夏(起禹丙子至桀甲午凡十七王十四世四百三十九/年其桀之乙未兩繫於夏商之代紀數則屬於商)
夏后氏大禹(史記/帝禹)
　姒姓顓頊之孫鯀之子生於石紐(譙周蜀本紀禹本/汶山郡廣柔縣人)
　(生于石紐廣柔廢縣在今四川茂州汶川縣西北地/有石紐村元和志禹所生處考唐書地理志茂州石)
　(泉縣有石紐山石泉今屬龍安府山下有大禹廟/祖傳禹以六月六日生此今以蜀紀元和志為據)長
　於西羌(今洮岷松茂/古為西羌)封夏伯故曰伯禹天下宗之故
　曰大禹
(丙/子)元嵗王即位國號夏
　王既為衆所歸乃即天子位因所封國為有天下之
　號以金徳王
都安邑(今山西解州夏縣北有安邑故城禹所/都帝王世紀禹先封陽翟後都安邑)
以建寅月為嵗首改載曰嵗
　天開于子地闢于丑人生于寅嵗首建寅得人之正
　是謂人統(以平旦/為朔)
　(朱子論語注夏以寅為人正商以丑為地正周以子/為天正然時以作事嵗月自當以人為紀故孔子甞)
　(曰吾得夏時焉而/又以告顔子也)
色尚黒
　牲用元戎事乘驪(馬深/黒色)朝燕服収(冕屬取斂/髪之義)冠而黒
　衣
封丹朱於唐(即堯初所/封注見前)商均於虞(今河南歸徳/府虞城縣)
立貢法
　一夫受田五十畝毎夫計其五畝之入以為貢
建學
　國學曰學大學為東序在國中小學為西序在西郊
　鄉學曰校
養老
　養國老於東序養庶老於西序俱以饗禮(體薦不食/爵盈不飲)
　(立而不坐以尊卑/為獻數畢而止)
作大夏樂
　命臯陶為夏籥九成(淮南子夏后氏其樂夏/籥九成  籥樂器也)昭成功也
定車制
　初黄帝作車少昊加牛奚仲(任姓黄帝之後封于薛/是為薛之始祖薛故城)
　(在今山東兖/州府滕縣)加馬王乃命仲為車正建綏(讀為𬎼/即干旄)斾(繼/旐)
　(曰斾旗/尾也)以别尊卑等級
以五聲聽治
　掲鐘鼓磬(石音/之噐)鐸(鈴/屬)鞀(與鼗同/小鼓也)五器於庭而銘于簨
　簴(横曰簨直曰簴/所以懸樂噐)曰導寡人以道者撾鼓喻以義者
　鼓鐘告以事者振鐸語以憂者擊磬有獄訟者揮鞀
　常曰吾不恐四海之士留於道路恐其留吾門也故
　甞一沐三握日中不暇食以禮有道之士焉
絶㫖酒
　儀狄(人名戰國䇿昔者帝女令儀狄/作酒路史以儀狄為帝女非是)作酒王飲而甘
　之曰後世必有以酒亡其國者遂疏儀狄而絶旨酒
㑹諸侯于塗山(在今江南鳯陽府懐/逺縣山南有禹㑹村)
　承唐虞之盛執玉帛者萬國
(丁/丑)二嵗臯陶薨
　王舉臯陶將授政而臯陶薨封其後于英(今江南六/安州英山)
　(縣有古英氏城史記索隠臯/陶之後封此後改為蓼國)六(今六安州/古六國也)
舉益為相
(戊/寅)三嵗考功
(己/夘)四嵗鑄九鼎
　王復九州九牧貢金鑄鼎象物使民知神姦入山林
　川澤不逢不若用能協于上下以承天休
(庚/辰)五嵗廵狩
　王出見罪人下車問而泣之左右曰罪人不順道君
　王何為痛之王曰堯舜之人皆以堯舜之心為心寡
　人為君百姓各自以其心為心是以痛之王濟江(注/見)
　(前/)黄龍負舟舟人恐王神色不變曰吾受命于天竭
　力以勞萬民生性也死命也龍何為者須臾龍俛首
　低尾而逝
(癸/未)八嵗㑹諸侯于㑹(與檜/同)稽(今浙江紹興府㑹稽縣/以㑹稽山名在縣東南)
防風氏(今浙江湖州府武/康縣古防風氏國)後至戮之
王崩葬㑹稽(大禹陵在/㑹稽山)
　王㑹諸侯計功而崩因葬焉命曰㑹稽(㑹稽者/㑹計也)王敏
　給克齊其徳不違其仁可親其言可信聲為律身為
　度不寳尺璧而貴寸隂聞善言則拜見耕者五耦而
　式過十室之邑必下為有秉徳之士存焉是時天下
　殷盛公家有三十年之積私家有九載之儲政令流
　行百姓親睦王年十四而始用九十三而踐位百嵗
　而崩在位八年既崩益避王之子于箕山(在今河南/河南府登)
　(封/縣)之隂天下不歸益而歸王之子啟乃即天子位
后啟
　禹娶塗山氏(漢書地理志九江郡當塗應劭曰禹所/娶塗山侯國也  當塗故城在今鳯陽)
　(府懐/逺縣)生啓荒度土功過門弗入塗山氏能明訓教啟
　化其徳卒成令名(見列/女傳)
(甲/申)元嵗諸侯奉嗣子即位
　(金氏履祥曰三代以來嗣君皆踰年而穪元與堯舜/禹之間不同故胡氏大紀于啟甲申書元今從之)
(乙/酉)二嵗伯益歸政就國
　後益薨王嵗以犧牲祀之
(丙/戌)三嵗大享於鈞臺(在今河南開封府禹州大陵道之西/俗曰臺陂亦曰啟筮亭地      記)
(昔夏后啟筮享/神于大陵即此)
　王既即位諸侯㑹同乃即鈞臺而大享焉
伐有扈(今陜西西安府/鄠縣夏扈國)
　有扈氏不服王伐之召六卿而誓曰有扈氏威侮五
　行怠棄三正(天地人/之正道)天用𠞰絶其命今予惟恭行天之
　罰大戰于甘(今鄠縣西南有甘亭/啟誓師處亦曰甘澤)遂滅有扈
(壬/辰)九嵗序九辯九歌(朱子楚辭集注九/辯九歌皆禹樂)
　禹象功作樂曰九辯九歌王敬承禹功乃序其樂而
　歌之
王崩子太康立
　王繼世而有天下持禹之功不替徳教施於四海在
　位九年而崩年九十一
后太康
(癸/巳)元嵗
　王尸位以逸豫滅厥徳黎民咸貳夏政始衰
(辛/亥)十有九歳王畋于洛表(洛水注/見前)羿距王於河(洛在河/南羿距)
(于河/北)王居陽夏(今河南陳州/府太康縣)
　王畋于有洛之表十旬弗反有窮后羿(蔡沈書傳窮/國名羿窮國)
　(君之/名)因民弗忍距于河王不得入國遂築陽夏之城
　而居焉(太康縣陽夏故城/路史夏太康所築)
五子作歌
　太康失邦昆弟五人須於洛汭(洛水入/河之處)乃述大禹之
　戒以作歌(其一曰皇祖有訓民可近不可下民為邦/本本固邦寧予視天下愚夫愚婦一能勝)
　(予一人三失怨豈在明不見是圖子臨兆民凛乎若/朽索之馭六馬為人上者奈何不敬其二曰訓有之)
　(内作色荒外作禽荒甘酒嗜音峻宇雕墻有一于此/未或不亡其三曰惟彼陶唐有此冀方今失厥道亂)
　(其紀綱乃底㓕亡其四曰明明我祖萬邦之君有典/有則貽厥子孫關石和鈞王府則有荒墜厥緒覆宗)
　(絶祀其五曰嗚呼曷歸余懐之悲萬姓仇于予將疇/依鬰陶乎予心顔厚有忸怩弗慎厥徳雖悔可追)
(辛/酉)二十有九嵗王崩於陽夏弟仲康立
　王在位十九嵗失政十嵗而崩
后仲康罔
　五子之一
(壬/戌)元嵗命𦙍侯(𦙍國名路史以為利之𦙍山/地在今四川保寧府廣元縣)掌六師
秋九月朔辰弗集于房
　(劉氏炫曰房所舍之次也集㑹/也㑹合也不合則日蝕可知)
(癸/亥)二嵗命𦙍侯征羲和
　侯告于衆曰羲和顛覆厥徳沈亂于酒畔官離次俶
　擾天紀遐棄厥司乃季秋月朔辰弗集于房瞽奏鼓
　嗇夫馳庶人走羲和尸厥官罔聞知政典曰先時者
　殺無赦不及時者殺無赦今予以爾衆士奉將天罰
　爾衆士同力王室尚弼余欽承天子威命
　(林氏之竒曰仲康即位之始即能用𦙍侯掌六師以/收兵權羲和之罪雖曰沈亂于酒然黨于羿同惡相)
　(濟𦙍侯承王命征之以剪羿之羽/翼故終仲康之世羿不得以逞)
(甲/子)三嵗羿滅伯封
　伯封后䕫之子也羿滅之䕫是以不祀
　(金氏履祥曰左傳所載伯封事似失之誣不具録據/路史禹命伯封叔作衍厯是伯封夏之天官仲康征)
　(羲和而夷羿滅伯封/直與王室爭諸侯耳)
(甲/戌)十有三嵗王崩子相立
后相
(乙/亥)元嵗徙都商邱(今河南歸徳/府商邱縣)
　王為羿所逼遷于商邱依斟灌(今山東青州府夀光/縣東北有斟灌城應)
　(劭曰古斟/灌禹後)斟尋氏(今山東萊州府濰縣東有/斟亭應劭曰古斟尋禹後)
征畎夷(九夷/之一)
(辛/巳)七嵗畎夷來賓
　自太康失政四夷背叛及王即位始征畎夷七嵗然
　後來賓
(壬/午)八嵗寒(國名今山東萊州府濰/縣東有寒亭古寒國)浞(寒君/之子)殺羿
　羿自鉏(今河南衛輝府滑縣/有鉏城羿初居于此)遷于窮石(左傳注河南/有窮谷羿所)
　(遷/也)因夏民以代夏政恃其善射不修民事而淫于原
　獸棄武羅伯因熊髠尨圍(四人皆羿/之臣也)而用伯明氏(寒/國)
　(之/君)之讒子寒浞使為已相浞行媚于内施賄于外愚
　弄其民而虞(同/娯)羿于田樹之詐慝以取其國外内咸
　服羿猶不悛將歸自田家衆逄(音/尨)䝉(路史作/龎門)殺而烹
　之
(壬/寅)二十有八嵗寒浞使其子澆弑王於帝邱(注見/前)王
后緡歸于有仍(路史仍太昊後即任也地/在今山東兖州府濟寧州)臣靡奔有
鬲氏(今山東濟南府徳州北/有鬲縣故城古鬲國)
　浞因羿室生澆(即/奡)及豷使澆用師滅斟灌斟尋遂弑
　王王后緡方娠逃出自竇歸于有仍遺臣靡奔有鬲
　浞乃處澆于過(今萊州掖縣北有過鄉/括地志寒浞處澆于此)處豷于戈(左/傳)
　(注戈在鄭宋之間孔頴達曰傳/所云鄭宋之隙地戈嵒錫是也)
后少康
(癸/夘)元嵗相后緡生少康于有仍
　(金氏履祥曰癸卯以後皇極經世缺四十年不書胡/氏大紀即以少康所生之年為元嵗葢少康既生則)
　(夏統不絶/今從之)
(甲/子)二十有二嵗少康自有仍奔虞(注見/前)
　少康為仍牧正惎(毒/也)澆能戒(備/也)之澆使椒(澆/臣)求之逃
　奔有虞為之庖正虞思(虞/君)于是妻之以二姚而邑諸
　綸(今虞城縣東南有綸/城括地志夏少康邑)有田一成有衆一旅能布其
　徳而兆其謀以収夏衆撫其官職
(壬/午)四十嵗靡誅寒浞立王王誅澆及豷
　靡自有鬲氏收二國(灌/尋)之燼以滅浞而立少康少康
　使女艾(少康臣路/史女作汝)諜(候/也)澆使季杼(少康/子)誘豷遂滅過戈
　復禹之績祀夏配天不失舊物
　(胡氏宏曰少康靡鬲受困阨而不渝濱死亡而不怠/兢兢業業經營四十年然後克殄无凶不失舊物故)
　(唐臣虞世南論歴代中/興之主以少康為冠)
方夷(亦九夷/之一)來賓
　夷人久畔王既立遂賓於王門獻其樂舞
(癸/夘)六十有一嵗封庶子無余于越(是為於/越之祖)
　禹葬㑹稽太康而後嵗弗及祀王乃封其少子於越
　號曰無余從民所居居于秦餘(今㑹稽縣東有侯城/水經注越無余初居)
　(于/此)春秋奉禹祀
王崩子杼立
　王生長艱危備嘗險阻卒成再造之功為中興之主
　年四十而復國在位實二十二嵗
后杼(史記作予路史作/伯杼前編作季杼)
(甲/辰)元嵗
(戊/申)五嵗征東海伐三夀(路史以為即平夀今萊/州府濰縣有平夀故城)
(庚/申)十有七嵗王崩子槐立
　王佐少康勘定寒氏之亂帥禹之道故夏后氏報焉
　(宗其有/徳也)
后槐(帝王世/紀作芬)
(辛/酉)元嵗
(丙/戌)二十有六嵗王崩子芒立
后芒(史記芒/一名和)
(丁/亥)元嵗以元圭賓于河乃東狩于海
(甲/辰)十有八嵗王崩子泄立
后泄(路史作洩/是為世宗)
(乙/巳)元嵗加六夷爵命
　畎夷白夷赤夷元夷風夷陽夷六屬來王於是始加
　爵命
(庚/申)十有六嵗王崩子不降立
后不降(世紀作/帝降)
(辛/酉)元嵗
(丙/寅)六嵗伐九苑(戎/名)
(己/未)五十有九嵗王崩弟扃立
后扄(路史或/曰髙陽)
(庚/申)元嵗
(庚/辰)二十有一嵗王崩子厪立
后厪(世紀一/名頓)
(辛/巳)元嵗
(辛/丑)二十有一嵗王崩不降之子孔甲立
后孔甲
(壬/寅)元嵗
(甲/辰)三嵗以劉累(陶唐氏之後生而有文/在手曰劉累因以為名)為御龍氏
　時天降二龍雌雄各一王不能食(音/嗣)有劉累者學擾
　龍于豢龍氏(左傳飂叔安裔子曰董父能擾畜龍/以服事舜舜賜之姓曰董氏為豢龍)能
　飲食之王嘉累賜氏曰御龍龍一雌死潛醢以食王
　既而王使求之累懼奔魯(今河南汝/州魯山縣)
採首山(注見/前)鐡鑄劒(陶𢎞景古今録作/八嵗今依前編輯)
(戊/辰)二十有七嵗商湯生
　契封于商十二傳而至主癸(契生昭明昭明生相土/相土生昌若昌若生)
　(曹圉曹圉生㝠㝠生振振生㣲㣲生報丁報丁生/報乙報乙生報丙報丙生主壬主壬生主癸主癸)生
　履是為成湯(帝王世紀主癸之妃扶都/見白氣貫月感而生湯)
(壬/申)三十有一嵗王崩子臯立
　王好事鬼神肆行滛亂作破斧之歌是為東音諸侯
　化之夏政日衰
后臯
(癸/酉)元嵗
(癸/未)十有一嵗王崩子發立
后發(路史作敬發/亦曰發惠)
(甲/申)元嵗
(壬/寅)十有九嵗王崩子癸立(是為/桀)
后癸
(癸/夘)元嵗
　王淫虐有殊力能伸鈎索鐡生裂兕虎負恃其勇不
　務徳而武傷百姓有趙梁者教為無道勸以貪狠百
　姓弗堪
(甲/子)二十有二嵗公劉(路史公劉去后/稷葢十餘世)遷于豳(今陜西邠/州三水縣)
(有豳城公/劉所居)
　初舜封后稷于郃(注見/前)子孫實世稷官服事虞夏傳
　至不窋(史記以不窋為后稷之子譙周引國語辯之/以為不合事情張守節羅泌等亦言其非辭)
　(繁不/具載)值夏道衰去稷弗務用失其官竄于戎狄之間
　(程大昌曰慶州有不窋城/  慶州今甘肅慶陽府是)再世至公劉(不窋生鞠/鞠生公劉)乃
　徙于豳復修后稷之業百姓懷之多徙而歸焉周道
　之興自此始
(乙/亥)三十有三嵗伐蒙山有施氏進妺喜(韋昭國語注有施/喜姓國妹其女也)
　自孔甲之後王室徳政日衰諸侯或不朝王伐䝉
　山有施氏有施氏進女妹喜王嬖之所言皆聽妹喜
　好聞裂繒聲王發繒裂之以順適其意為瓊室象廊
　瑶臺玉牀行淫縱樂政事怠廢又為肉山脯林酒池
　可以運舟一鼓而牛飲者三千人以為戲劇
(丁/丑)三十有五嵗商湯嗣為諸侯始居亳(周書立政三亳/皇甫謐曰䝉為)
(北亳即景亳湯受命之地榖熟為南亳湯初所都偃師/為西亳湯後所都盤庾徙此  北亳今歸徳府商邱縣)
(之薄縣故城是南亳今商邱縣之南/亳城是西亳今河南府之亳城是)
　自契至于成湯八遷(契居商昭明居砥石相土居商/邱湯居亳孔頴逹曰事見經傳)
　(者有此四遷/餘未詳聞)湯始居亳(即南/亳)
(戊/寅)三十有六嵗商湯征葛(今歸徳府寧陵縣/有葛鄉夏葛伯國)
　湯為方伯得専征伐葛伯不祀湯始征之(書序湯征/葛伯作湯)
　(征今其/篇亡)
(己/夘)三十有七嵗商湯進伊尹
　伊尹名摰(皇甫謐曰力收之後生於空桑尹今開封/府杞縣西有空桑城寰宇記伊  生於此)
　耕於有莘(今山東曹州府曹縣/北有莘城古莘國)之野湯三使往聘之
　尹乃就湯湯薦尹于王自亳凡五適夏告以堯舜之
　道王終不聽
(壬/午)四十嵗伊尹復歸亳
　王與羣臣俱沈湎于酒羣臣相持而歌曰盍歸于薄
　(即/亳)薄亦大兮伊尹聞之進告於王曰天命之亡有日
　矣王啞然笑曰吾有天下如天之有日也日有亡乎
　日亡吾乃亡耳于是伊尹接履而趨復歸于亳(書序/伊尹)
　(去亳適夏既醜有夏復歸于亳入自北門遇汝鳩汝/方作汝鳩汝方金氏履祥曰孟子伊尹五就湯桀之)
　(説或本此書惜其/篇亡不可考矣)
　(蘇氏轍曰伊尹以處士從湯及其適夏湯與知之其/君臣之心以為伐桀以濟斯世不若使尹事桀以止)
　(其亂雖使夏不亡啇不興無恨也及其不可復輔于/是舍而歸商耳其後文王事紂亦為之三公至將囚)
　(而殺之然後棄之而西葢湯之于桀文王之于紂其/不欲遽取之者如此此所以為湯文而非後世之所)
　(能及/也與)
(甲/申)四十有二嵗囚商湯于夏臺(即釣/臺)既而釋之
　湯出見人張網四面湯解其三面祝曰欲左者左欲
　右者右惟不用命者乃入吾網諸侯聞之曰湯徳及
　禽獸歸之者四十餘國王疾其大得諸侯和也召之
　囚于夏臺已而得釋
(壬/辰)五十嵗㑹諸侯于有仍氏(注見/前)有緡氏(今山東兖州/府金鄉縣有)
(東緡故城/夏有緡國)叛攻克之
　王肆其侈心為有仍之㑹有緡氏見王汰侈弗善也
　引師先歸王怒率諸侯攻克之愈自矜肆諸侯韋氏
　(今衛輝府滑縣有韋城/廢縣古豕韋氏國彭姓)顧氏(今曹州府范縣有/古顧城夏顧國)昆吾
　氏(今直隸大名府開州有昆吾故/城夏昆吾國與顧國俱已姓)助王之惡以虐其
　民
(癸/巳)五十有一嵗太史令終古犇商
　王鑿池為夜宮男女雜處三旬不朝終古執圖法泣
　諫不聽遂奔商
冬十月鑿山穿陵以通于河
　諫者曰洩天氣發地藏天子失道後必有敗王殺之
　耆老或諫王又殺之王見籙書云亡夏者桀于是大
　誅豪傑大費(即伯/益)之後曰費昌徙族以歸于湯
(甲/午)五十有二嵗殺諌臣關龍逢(音/尨)
　王不道愈甚闗龍逄進諌曰古之人君愛民節用享
　國之日長今王用財若無窮殺人若弗勝亡無日矣
　盍少悛乎不聽龍逄立而不去王怒遂殺之
兩日鬬五星錯行泰山崩伊洛竭(伊水出陜州盧氏縣/熊耳山至河南府偃)
(師縣入洛洛/水注見前)
(乙/未)五十有三嵗湯伐昆吾遂攻鳴條(今山西解州安/邑縣有鳴條岡)王
師敗王奔南巢(今江南盧州府巢縣/有桀王城桀奔此)夏亡
　昆吾氏為亂湯乃興師率諸侯伊尹相湯湯自把鉞
　以伐昆吾遂誓師攻鳴條(書序伊尹相湯伐桀戰/于鳴條之野作湯誓)王
　師敗績王奔南巢因放焉(書傳王出太行渉河奔南/巢湯縱而不迫故稱放)
　後三年卒於亭山(淮南子作歴山即今/江南和州歴陽山)王滅徳任威
　棄義聽讒諸侯危其位大夫隠其道舉事戾于天發
　令逆其時遂至于亡自禹至桀十七君十四世合計
　共四百三十有九年(邵子經世書夏起自禹丁巳葢統/攝政之年而紀之也繫夏亡於桀)
　(之甲午葢以乙未嵗為湯革命之年也今自禹丙子即位/至桀乙未奔南巢總而計之其乙未嵗兩繫于夏商之代)
商(起湯乙未至紂戊寅凡二十八王十六世六百四十/四年其紂之己卯兩繫于商周之代紀數則屬于周)
商王成湯
　子姓名履一曰天乙契之十三世孫(系見/前)以有武徳
　亦曰武王(詩商頌武王載斾/史記湯號曰武王)
(乙/未)十有八祀(即夏桀五/十三年)春三月王即位于亳國號商
　王歸自克夏諸侯咸推王為天子王再拜而讓者三
　乃即位于亳(帝王世紀湯歸于亳再拜而從諸侯之/位曰天下惟有道者宜處之三讓乃即)
　(天子/位)因所封國為有天下之號以水德王
　(金氏履祥曰古史不載湯改元劉道原載之非其/實也湯之元已立于桀之三十六嵗又可改乎)
都亳(史記正義湯即位/都南亳後徙西亳)
改建丑月為嵗首嵗曰祀
　十二月建丑得地之正是為地統(以雞鳴/為朔)
色尚白
　牲用白牡戎事乘翰(白/馬)朝燕服冔(音許取覆/飾之義)冠而縞
　衣
大誥諸侯(書序湯既黜/夏命作湯誥)
　諸侯來朝乃作誥與天下更始
以伊尹仲虺(即萊朱奚/仲之後)為相
　伊尹為左相仲虺為右相虺因王放桀有慚徳乃作
　誥以釋之(書序湯歸自夏至于大坰/仲虺作誥傳大坰地名)
立禹後及古聖賢之裔封孤竹(今直隸永平府古孤竹/國神農之後史記索隠)
(孤竹君商湯所封/應劭曰姓墨胎氏)等國有差
　告羣臣曰古禹臯陶久勞於外四瀆已修萬民乃有
　居后稷降播農殖百榖三公咸有功于民故後有立
　(禹之後封杞後為東樓公周再封稷之後公劉居豳/臯陶之後咎單為司空伯益之後費昌亦為諸侯奚)
　(仲之後仲/虺為相)
制爵禄
　制爵公侯(皆百/里)伯(七十/里)子男(皆五十里不能/五十里曰附庸)凡五等
　諸侯之上大夫卿下大夫上士中士下士亦五等天
　子之三公視諸侯卿視伯大夫視子男元士視附庸
　制禄凡國之君皆十卿禄卿四大夫禄(次國三大/夫小國倍)下
　大夫倍上士上士倍中士中士倍下士下士視上農
　夫庶人在官者(府史胥/徒之属)其禄視農夫上(食九人次/食八人)中
　(食七人次/食六人)下(食五/人)之次為差
　(金氏履祥曰王制與周禮不同舊説以為殷禮/故依胡氏採録以見成湯紀綱天下之大規)
立助法
　為井田之制以六百三十畝之地盡為九區區七十
　畝中為公田其外八家各授一區但借其力以助耕
　公田而不復税其私田故曰助
建學
　國學曰學大學為右學在西郊小學為左學在國中
　鄉學曰序
養老
　養國老于右學飬庶老于左學俱以食禮(有飯有殽/設酒而不)
　(飲以飯/為主)
制官刑
　儆于有位曰敢有恒舞于宫酣歌于室時謂巫風(常/歌)
　(常舞若/巫覡然)敢有殉于貨色恒于遊畋時謂淫風(過而/無度)敢
　有侮聖言逆忠直逺耆徳比頑童時謂亂風(悖禮/曰亂)惟
　兹三風十愆卿士有一于身家必喪邦君有一于身
　國必亡臣下不匡其刑墨具訓于䝉士
始作囿
　取禽獸以奉宗廟
作器用之銘
　諸器用皆作銘以自警戒其盤銘曰茍日新日日新
　又日新
作大濩樂
　命伊尹作樂曰大濩(吕氏春秋湯放桀黔首安/寧乃命伊尹作為大濩)
(丙/申)十有九祀大旱
祀棄以配稷
　舊以農(炎帝/子柱)配稷至是大旱易以棄配
(戊/戌)二十有一祀鑄金幣
　伊尹言于王發莊山(鹽鐡論作嚴山考漢書蜀嚴道/有銅山後漢避諱改莊為嚴此)
　(莊山葢即嚴/道之銅山也)之金鑄幣以賑民
(辛/丑)二十有四祀禱于桑林(地名吕氏春秋周封湯後于/宋以奉桑林據此桑林當在)
(宋/地)雨
　大旱七年王禱于桑林之野祝曰毋以予一人之不
　敏傷民之命以六事自責曰政不節與民失職與宫
　室崇與女謁盛與苞苴行與䜛夫昌與言未已大雨
　方數千里(胡宏大紀湯禱桑林而雨天下讙洽遂作/桑林之樂名曰大濩前編載之考左傳宋)
　(公享晉侯于楚邱請以桑林注桑林殷天子樂孔頴/逹疏曰湯樂大濩其曰桑林先儒無説唯皇甫謚云)
　(殷樂一名桑林然亦無文可/憑今依孔疏大紀之説不取)
(丁/未)三十祀王崩葬汾陰(成湯陵在今山西蒲州府榮河縣/文獻通考宋太祖初給守陵户)
廟號烈祖孫太甲立
　王天錫智勇用集大命與人不求備檢身若不及旁
　求俊彦子惠困窮克寛克仁兆民允懷立十八祀而
　革夏正踐天子位十三祀而崩年百嵗子太丁早卒
　外丙二年(言止/二嵗)仲壬四年(止四/嵗)伊尹奉太丁之子太
　甲即位(考孟子外丙二年仲壬四年史記以為即位/二年四年而崩趙岐孟子注並同程子則謂)
　(古人謂嵗為年湯崩時外丙二嵗仲壬四嵗惟太甲/差長故立之大紀亦言成湯必不舍孫而立子且經)
　(世書亦無外丙仲壬名世辨之/尤詳今以程子為據不從史記)
王太甲
(戊/申)元祀伊尹奉王見于祖(書序太甲元年伊尹作伊訓/肆命徂后凡三篇其二亡)
　伊尹祠于先王奉嗣王祇見厥祖百官總已以聽冡
　宰伊尹乃明言烈祖之成徳以訓于王
王居于桐宫(書傳枬湯葬地元和志聞喜縣桐鄉故城/在縣西南舊以為伊尹放太甲之所今考)
(其地與榮/河湯陵近)
　王習與性成欲敗度縱敗禮㒺念聞伊尹之戒伊尹
　乃營桐宫而居之曰密邇先王其訓無俾世迷
(己/酉)二祀王在桐宫
(庚/戌)三祀伊尹奉王歸于亳
　王居桐三年處仁遷義伊尹以冕服奉王歸亳復政
　于王(書疏太甲自初立至放而歸伊尹毎/進言以戒史叙其事作太甲三篇)
以伊尹為保衡(書疏湯時伊尹為阿衡至太甲改為/保衡言為天下所取安所取平也)
伊尹告歸
　伊尹既復政將告歸又陳戒于王(作戒有/一徳)王益修厥
　徳諸侯咸服百姓以寧
(庚/辰)三十有三祀王崩廟號太宗子沃丁立
　商代祖有功而宗有徳王克終湯業故號曰太宗
王沃丁
(辛/巳)元祀
(戊/子)八祀保衡伊尹薨
　王親弔臨祀以太牢以三公禮葬之于亳(皇覽伊尹/冡在已氏)
　(平利鄉曹已氏故城在今山東/曹州府  縣縣東南有伊尹墓)
以咎單為相
　咎單訓伊尹之事作書以告于王(篇名沃/丁今亡)
(己/酉)二十有九祀王崩弟太庚立
王太庚
　啇世兄終弟及者自太庚始
(庚/戌)元祀
(甲/戌)二十有五祀王崩子小甲立
王小甲
(乙/亥)元祀
(辛/夘)十有七祀王崩弟雍已立
王雍已
(壬/辰)元祀
　王居位不能綱紀庶政號令不行諸侯或不朝商道
　始衰
(癸/夘)十有二祀王崩弟太戊立
王太戊
　小甲之弟太庚之子
(甲/辰)元祀以伊陟臣扈為相巫咸佐之(巫咸臣姓名天文/家謂殷宣夜之法)
(巫咸/為之)
　陟尹之子也與扈及咸輔王大修成湯之政商道復興
桑穀共生于朝(書序伊陟贊于巫咸/作咸又四篇今亡)
　時有祥桑榖共生于朝(書傳祥妖怪二木/共生不恭之罰)一暮大拱
　王懼伊陟曰臣聞妖不勝徳王其修徳王從之三日
　而祥桑枯死
(丙/午)三祀諸侯畢朝
　王修先王之政明飬老之禮早朝晏退問疾弔喪三
　年逺方慕義重譯而至者七十六國
(戊/午)七十有五祀王崩葬河北(中宗陵在今河南彰徳府/内黄縣宋開寳間樹碑)
廟號中宗子仲丁立
　王嚴恭寅畏天命自度治民祇懼不敢荒寧成湯之
　後至王而中興焉
王仲丁
(巳/未)元祀
(甲/子)六祀遷都于囂(史記作隞即敖山在今開封府滎澤縣/西北水經注山上有城即仲丁所遷)
(辛/未)十有三祀王崩國内亂弟外壬立
王外壬
(壬/申)元祀
(丙/戌)十有五祀王崩弟河亶甲立
王河亶甲
(丁/亥)元祀徙都于相(今彰徳府内黄縣南有殷/城括地志河亶甲所都)
　囂有河決之患故遷相商復衰
(乙/未)九祀王崩子祖乙立
王祖乙
(丙/申)元祀徙都耿(今山西蒲州府河津縣有/耿城水經注商祖乙徙此)
　時相又有河決之患爰自相而遷于耿
(甲/辰)九祀耿圮徙邢(今直𨽻順徳府邢臺縣/通典商祖乙遷邢即此)
　耿復為水所圮乃徙邢而都焉(書序仲丁遷囂作仲/丁河亶甲居相作河)
　(亶甲祖乙圯于耿作/祖乙今其篇皆亡)
以巫賢為相
　賢咸之于也為相任職諸侯賓服天下大和
(乙/夘)十有九祀王崩子祖辛立
王祖辛
(甲/寅)元祀
(庚/午)十有六祀王崩弟沃甲立
王沃甲
(辛/未)元祀
(乙/未)二十有五祀王崩國亂祖辛之子祖丁立
王祖丁
(丙/申)元祀
(丁/夘)三十有二祀王崩沃甲之子南庚立
王南庚
(戊/辰)元祀
(壬/辰)二十有五祀王崩祖丁之子陽甲立
王陽甲
(癸/巳)元祀諸侯不朝
　自仲丁以來廢適而更立諸弟子諸弟子或爭相代
　立比九世亂于是諸侯莫朝
(己/亥)七祀王崩弟盤庚立
王盤庚
(庚/子)元祀遷都于殷(即西亳/今偃師)改國號曰殷
　時都河北已久宫室奢侈民居墊隘水泉潟鹵不可
　以行政化王欲徙成湯之故都臣民安土重遷咸相
　咨怨王乃作書告諭(書序盤庚將治亳殷民/咨胥怨作盤庚三篇)渡河而
　南復居于亳改國號曰殷(故曰/亳殷)遵湯之徳行湯之政
　商道復興諸侯來朝
(丁/夘)二十有八祀王崩弟小辛立
王小辛
(戊/辰)元祀
　殷道復衰
(戊/子)二十有一祀王崩弟小乙立
王小乙
(己/丑)元祀
(甲/寅)二十有六祀豳亶父遷于岐(岐山在今陜西鳯翔府/岐山縣東北顔師古曰)
(其山兩/岐故名)改國曰周(今岐山縣有周原帝/王世紀周之名以此)
　亶父號古公繼公劉居豳(世本公劉慶節皇僕差弗/偽揄公非辟方高園侯牟)
　(亞園雲都組紺諸盩亶父闕考史記慶節以/下較世本名或不同世有  漏今故不採)能修世
　業狄人侵之乃遷岐山之下民從之者如市改號其
　國曰周(後漢書郡國志美陽有周城美/陽故城在今鳯翔府岐山縣)
(丙/辰)二十有八祀王崩子武丁立
王武丁
(丁/巳)元祀王宅憂以甘盤為相
　王舊學于甘盤至是踐位以甘盤為相亮陰(皆同/庵)三
　年不言百官總已以聽于冡宰
(己/未)三祀得傅説為相
　王既免喪猶不言羣臣咸諌王于是思建良輔夜夢
　得聖人曰説以夢所見視羣臣百吏皆非乃使百工
　圖其像求之野時説為胥靡築于傅嚴(史記作險今/山西解州平)
　(陸縣有聖人/窟説版築處)得之見王王曰是也與之語果聖人爰
　立為相以傅巖姓之號曰傅説(作説命/三篇)
命説總百官咨學于説
　王曰來汝説爾惟訓于朕志説曰王人求多聞時惟
　建事學于古訓乃有獲惟學遜志務時敏厥修乃來
　允懷于茲道積于厥躬
(戊/子)三十有二祀肜(音融祭之明/日又祭曰肜)有雉雊于鼎
　肜祭禰廟有飛雉升鼎耳而雊王懼祖已(奚仲/之後)曰王
　勿憂先修政事乃作書以訓于王(曰髙宗/肜日)王修政行
　徳天下咸驩
伐鬼方(朱子詩經集傳商頌殷武祀高宗之樂易曰髙/宗伐鬼方三年克之葢謂此與  考鬼方後漢)
(書通典通考皆以為西戎王應麟曰大戴禮帝繫篇陸證/終娶鬼方氏生子六人六曰季連芉姓楚其後也可以)
(朱子集傳之/説今依之)
　鬼方恃固而擾諸夏王伐之三年乃克自是内外無
　患殷道復興
(乙/夘)五十有九祀王崩葬西華(殷髙宗陵在今陳州府西/華縣宋太祖初給守陵戸)
廟號高宗子祖庚立
　王為王子時父小乙欲其知民疾苦使居民間與小
　民出入同事故于稼穡艱難備嘗知之及即位不敢
　荒寧嘉靖殷邦至于小大無時或怨遂成中興之業
王祖庚
(丙/辰)元祀
(壬/戌)七祀王崩弟祖甲立
王祖甲
　初高宗欲廢祖庚而立王王以為不義而逃去及祖
　庚崩國人卒立之
(癸/亥)元祀
(庚/寅)二十有八祀周古公亶父薨子季歴嗣
　古公三子長曰太伯次曰仲雍(一名/虞仲)少曰季歴季歴
　娶太任(摯國之仲女任姓路史摯祖已封今蔡州之/平輿有摯亭  平輿故城在今河南汝寧府)
　(汝陽/縣)端一誠莊惟徳之行生子昌有聖瑞(史記正義/引赤雀銜)
　(丹書止于昌户/為聖瑞今不取)古公欲傳國以及之曰我世當有興
　者其在昌乎太伯仲雍知指乃以採藥為名逃之荆
　蠻(即勾呉地界楚/越故曰荆蠻)㫁髮文身以讓季歴至是古公薨
　季歴嗣(是為/公季)
(乙/未)三十有三祀王崩子廪辛立
　王在田間久故即位之後知小人之依能保惠于庶
　民(史記祖甲淫亂殷後衰與尚書無逸/異孔傳以祖甲為太甲與蔡傳異)
王廩辛
(丙/申)元祀
(辛/丑)六祀王崩弟庚丁立
王庚丁
(壬/寅)元祀
(壬/戌)二十有一祀王崩子武乙立
王武乙
(癸/亥)元祀
(甲/子)二祀遷都河北(即朝歌帝王世紀武乙徙朝/歌故城在今衛輝府淇縣)
(丙/寅)四祀王畋于河渭震死子太丁立
　王無道為偶人謂之天神與之博令人為行(代之/行也)天
　神不勝乃僇辱之為革囊盛血仰而射之命曰射天
　獵于河渭之間暴雷震死
王太丁
(丁/夘)元祀
(己/巳)三祀王崩子帝乙立
王帝乙
(庚/午)元祀命周公季歴為牧師加九命作伯
　季歴篤行于義諸侯順之嘗伐西落鬼戎(諸戎皆西/羌之種)
　至是又伐余無始呼翳徒之戎皆克之王嘉其功錫
　之圭瓚秬鬯加九命為侯伯
(丙/子)七祀周公季歴薨世子昌嗣為西伯(是為周/文王)
　西伯遵后稷公劉之業則古公公季之法篤仁敬老
　慈幼禮下賢者日中不暇食以待士孤竹(注見/前)君之
　二子伯夷叔齊譲國不受聞西伯善養老往歸之泰
　顛閎夭散宜生(書傳泰閎散皆氏/顛夭宜生皆名)鬻子(顓頊之/裔名熊)辛甲
　(殷/臣)亦皆歸焉嘗行于野見枯骨命吏瘞之吏曰此無
　主矣西伯曰有天下者天下之主有一國者一國之
　主吾固其主矣以棺衾葬之天下聞之曰西伯澤及
　枯骨况于人乎
(壬/辰)二十有三祀西伯昌生子發
　西伯娶有莘氏聖女曰太姒(今陜西同州府郃陽縣/有莘里古莘國寰宇記)
　(武王母太姒即此國女孫伊尹耕/處别為一莘非郃陽渭涘之莘)西伯治外太姒治
　内德政流布風化大興太姒有十子長伯邑考蚤卒
　次發性慈和有聖德西伯以為世子次旦仁聖多材
　藝西伯任以政(管叔鮮蔡叔度曹叔振鐸郕叔武/霍叔處康叔封𣆀季載皆太姒子)
(丙/午)三十有七祀王崩子卒立(是為/紂)
　王長子曰微子啟啟母賤不得立少子辛辛母正后
　立為嗣
王受辛
(丁/未)元祀
　王資辯㨗疾聞見甚敏材力過人性汰侈好酒色始
　為象箸箕子(王諸父封箕子爵也今山/西遼州榆社縣有箕城)歎曰今為象
　箸必為玉杯玉杯象箸必將食熊蹯豹胎他又將稱
　是王求足欲天下殆哉
(甲/寅)八祀伐有蘇(路史已姓國寰宇記/古蘇城在濟源西北)獲妲己
　王伐有蘇氏得其美女妲己嬖之惟其言是聽使師
　涓(一作/師延)作朝歌北鄙之音北里之舞靡靡之樂造鹿
　臺(廣三里高千尺遺址/在今衞輝府淇縣)為瓊室玉門厚賦斂以實鹿
　臺之財盈鉅橋(倉名在今直𨽻廣/平府曲周縣東北)之粟大聚樂戲于
　沙邱(臺名在今直𨽻順/徳府平鄉縣東北)以酒為池縣肉為林使男女
　裸而相逐其間宫中九市為長夜之飲百姓怨望諸
　侯有叛者妲己以為法輕威不立王乃為銅柱以膏
　塗之加于爇炭之上使有罪者縁焉輒墮炭中王與
　妲己相為笑樂名曰炮烙之刑
(丁/巳)十有一祀囚西伯于羑(音/酉)里(今河南彰徳府湯隂縣/有牖城魏書地形志即)
(羑里字音相/近古通用)
　王以西伯昌九侯(一作鬼侯史記注鄴縣有九/侯城城在今彰徳府涉縣)鄂侯
　(一作邘後漢書郡國志河内懷有/邘城城在今河南懷慶河内縣)為三公九侯有女
　納于王女不喜淫王怒殺之而醢九侯鄂侯爭之并
　脯鄂侯王又剖孕婦視其胎斮朝渉之脛視其髓西
　伯聞之竊嘆崇侯虎(今西安府鄠縣/夏為扈殷為崇)知之以告王且
　曰西伯將叛王怒囚西伯于羑里西伯曰父有不慈
　子不可以不孝君有不明臣不可以不忠豈有君而
　可叛乎乃演易作六十四卦彖辭
(己/未)十有三祀釋西伯賜弓矢鈇鉞使専征伐
　西伯之臣日夜憂懼謀救其君竭國中珍寳良馬因
　嬖臣費仲(費昌/之後)以獻諸侯亦為西伯請王乃赦西伯
　西伯出而獻洛西之地(沮洛之西今陜西延安府/宜州諸縣界非伊洛也)請
　除炮烙之刑許之賜弓矢鈇鉞使専征伐
(庚/申)十有四祀虞(今山西解州平陸縣有虞城/殷虞國舜之後是為西虞)芮(今解州/芮城縣)
(有芮故城/殷芮國)質成于周
　虞芮之君相與爭田久而不平乃相與朝周入其境
　耕者讓畔行者讓路入其邑男女異路斑白不提挈
　入其朝士讓為大夫大夫讓為卿二國之君感而相
　謂曰我等小人不可以履君子之庭乃相讓以其所
　爭為閒田(今平陸縣有閒/原俗呼讓畔城)天下聞而歸之者四十餘國
(辛/酉)十有五祀西伯得吕尚于渭陽(渭水出甘肅渭源縣/鳥鼠同穴山至華陰)
(縣入河水/北曰陽)
　尚四岳之裔也西伯將出獵卜之曰非龍非彲非熊
　非羆所獲霸王之輔于是西伯獵果遇尚于渭水之
　陽時年已七十餘與語大悦曰自吾先君太公曰當
　有聖人適周子真是耶吾太公望子乆矣故號之曰
　太公望載與俱歸立為師(武王尊為/師尚父)
(壬/戌)十有六祀西伯伐密須(今甘肅平涼府靈臺縣/有隂密故城殷密須國)
　初西伯問太公孰可伐太公曰密須管叔曰其君彊
　明伐之不可太公曰先王伐逆不伐順伐險不伐易
　遂自阮(國名在平/涼府涇州)徂共(阮之邑今涇/州共池是)而及密須密須
　人自縳其君而來歸
(乙/丑)十有九祀西伯伐崇(注見/前)作豐邑(豐即崇國地雍録/文王都豐在鄠縣)
(豐水之西/有豐宮)徙都之
　西伯伐崇令曰無殺人無壊屋無塞井無伐木無掠
　六畜違者不赦三旬崇弗降乃攻滅之作邑於豐遂
　徙都焉
(丙/寅)二十祀西伯昌薨世子發嗣(是為周/武王)
　西伯寢疾謂世子曰見善勿怠時至勿疑去非勿處
　此三者道之所以止也世子再拜受教西伯薨葬于
　畢(周文王陵在今陜/西西安府咸陽縣)周有天下乃追諡曰文王
(丁/丑)三十有一祀西伯發戡黎(書大傳史記俱作耆/注見帝堯伊耆下)
　王以費仲為政費仲善諛好利又用蜚亷(伯益裔/善走)惡
　來(蜚亷子/有力)蜚亷惡來善讒讟諸侯益疎黎侯近于王
　畿不恭王命王方日夜極意聲色不知治也西伯伐
　而勝之祖伊(祖已/後)知周徳日盛既已戡黎勢必及殷
　恐懼而奔告于王(作西伯/戡黎)王曰我生不有命在天祖
　伊反曰王不可諫矣(考戡黎之事自史遷以為文王/于是傳注皆從其説金氏履祥)
　(曰文王三分天下有其二以服事殷豈遽稱兵天子/之畿且祖伊之言如是其急呉氏□以為戡黎之役)
　(當在伐紂之時其説誠然因并引大紀及吕/祖謙諸儒之説而以戡黎係武王今從之)
(戊/寅)三十有二祀殺少師比干(王諸/父)囚太師箕子(注見/上)微
子(即啟王庶兄封微子爵也今山/西潞安府潞城縣有微子城)去之
　少師比干彊諫王大怒曰比干自以為聖人吾聞聖
　人心有七竅信有諸乎乃殺比干剖視其心箕子懼
　被髪佯狂而為奴王又囚之微子既數諫度王終不
　能聽遂去之以存宗祀(書序殷既錯天命微子作誥父/師少師書傳告二師而去紂)
(己/夘)三十有三祀西伯發大㑹諸侯于孟津(注見/前)誓師渡河
　諸侯不期而㑹者八百國西伯徇師而誓(作泰誓/三篇)遂
　逾孟津(史記武王東觀兵至于盟津渡河中流白魚/躍入王舟中王取以祭既渡有火自上復于)
　(下至于王屋流為烏其色赤其聲魄時諸候㑹者皆/曰紂可伐矣王曰天命未可乃引師還居二年乃復)
　(伐紂考書序惟十有一年武王伐殷一月戊午師渡/孟津作泰誓三篇蔡沈集傳曰十一年十三年之誤)
　(也序本依倣經文偶誤三而為一漢孔氏遂以為十遂/一年觀兵十三年伐紂司馬遷因之訛謬相承後儒)
　(以為實然不知武王葢未有觀兵之事也蔡/傳之説葢本伊川程子并朱子書今從之)
王率衆拒周師于牧野(地理今釋牧一作坶/在今衛輝府淇縣南)兵潰王自
焚商亡
　周師既渡孟津陳于商郊王發兵七十萬人拒之牧
　野西伯臨戰誓衆(作牧/誓)左仗黄鉞右秉白旄以麾王
　師雖衆皆無戰心倒戈以開周師周師馳之皆奔潰
　王反走登鹿臺衣其寳玉衣自燔而死王言足以拒
　諌知足以飾非矜人臣以能以為皆出已下播棄黎
　老崇信姦囘慢神虐民婦言是聽身死國亡天下之
　惡歸焉商自成湯受命至紂傳二十八王十六世合
　計共六百四十有四年
御批厯代通鑑輯覽卷二
