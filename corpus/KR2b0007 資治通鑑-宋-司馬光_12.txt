
　資治通鑑卷十一　　　　　宋司馬光　撰
　　　　　　　　　　　　　　胡三省　音註
　漢紀三(起屠維大淵獻盡重/光赤奮若凡三年)
　　太祖高皇帝中
五年冬十月漢王追項羽至固陵(徐廣曰固陵在陽夏/晉灼曰即固始縣余)
(據班志固始與陽夏為兩縣皆屬淮陽國劉昭志陳國/陽夏縣有固陵聚括地志固陵縣名在陳州宛丘縣西)
(北四十/二里)與齊王信魏相國越期㑹擊楚信越不至楚擊
漢軍大破之漢王復堅壁自守謂張良曰諸侯不從奈
何對曰楚兵且破二人未有分地(李竒曰言信越未有/益地之分也韋昭曰)
(信等雖名為王未為分畫疆/界分扶問翻余謂韋説是)其不至固宜君王能與共
天下可立致也齊王信之立非君王意(言信自請為假/王乃立之耳非)
(君王/本意)信亦不自堅彭越本定梁地始君王以魏豹故拜
越為相國(見上卷/二年)今豹死越亦望王而君王不早定今
能取睢陽以北至榖城皆以王彭越(班志睢陽縣屬梁/國劉昭志穀城縣)
(屬東郡春秋之小穀也括地志穀城故城在濟州東阿/縣東二十六里睢陽宋州也自宋州以北至濟州穀城)
(際黄河盡/以封彭越)從陳以東傅海與韓王信(陳古陳國班志之/淮陽國也唐為陳)
(州自陳以東至于海并/齊舊地盡以與齊王信)信家在楚其意欲復得故邑能
出捐此地以許兩人使各自為戰則楚易破也(易以/豉翻)漢
王從之於是韓信彭越皆引兵來十一月劉賈南渡淮
圍夀春遣人誘楚大司馬周殷殷畔楚以舒屠六(舒春/秋之)
(舒國也班志舒縣屬廬江郡括/地志舒今廬江之故舒城是也)舉九江兵迎黥布(史記/正義)
(曰九江郡即夀州楚考烈王二十二年徙夀春號曰郢/至王負芻為秦所㓕置九江郡至唐為廬夀滁濠等州)
(之/地)並行屠城父隨劉賈皆㑹十二月項王至垓下(李竒/曰沛)
(洨縣聚邑名洨下交翻張揖三蒼注垓堤名在沛郡史/記正義曰按垓下是高岡絶巖今猶高三四大其聚邑)
(及堤在垓之側因取名焉今在/亳州真源縣東十里垓音該)兵少食盡與漢戰不勝
入壁漢軍及諸侯兵圍之數重(重直/龍翻)項王夜聞漢軍四
面皆楚歌(應劭曰楚歌者雞鳴歌也漢已畧得楚地故/楚歌者多雞鳴時歌也師古曰楚歌者為楚)
(人之歌猶吳歈越吟耳若以雞鳴為歌曲之名於理則/可不得云雞鳴時也髙祖令戚夫人楚舞自為作楚歌)
(豈有雞/鳴時乎)乃大驚曰漢皆已得楚乎是何楚人之多也則
夜起飲帳中悲歌忼慨泣數行下(忼苦廣翻行户剛/翻泣目中淚也)左
右皆泣莫能仰視於是項王乗其駿馬名騅(騅朱惟翻/蒼白雜毛)
(曰騅孔頴達曰雜毛是/體有二種之色相間雜)麾下壯士騎從者八百餘人直
夜潰圍南出馳走平明漢軍乃覺之令騎将灌嬰以五
千騎追之項王渡淮騎能屬者纔百餘人(屬之/欲翻)至隂陵
(班志隂陵縣屬九江郡括地志隂陵/故城在濠州定逺縣西北六十里)迷失道問一田父
田父紿曰左(紿蕩亥翻/欺誑也)左乃䧟大澤中以故漢追及之
項王乃復引兵而東至東城(班志東城縣屬九江郡括/地志東城故城在定逺東)
(南五/十里)乃有二十八騎漢騎追者數千人項王自度不能
脱(度徒/洛翻)謂其騎曰吾起兵至今八嵗矣身七十餘戰未
嘗敗北遂霸有天下然今卒困於此(卒子/恤翻)此天之亡我
非戰之罪也今日固決死願為諸君決戰必潰圍斬将
刈旗三勝之令諸君知天亡我非戰之罪也乃分其騎
以為四隊四鄉(鄉讀/曰嚮)漢軍圍之數重項王謂其騎曰吾
為公取彼一將令四面騎馳下期山東為三處於是項
王大呼馳下漢軍皆披靡(呼火故翻披普彼翻史記/正義曰靡言精體低垂)遂
斬漢一將是時郎中騎楊喜追項王(郎中騎即漢/官所謂騎郎)項王
瞋目而叱之喜人馬俱驚辟易數里(辟頻益翻易如字/師古曰辟易謂開)
(張而易其故處宋祈國語補/音易以豉翻未知其何據)項王與其騎㑹為三處漢
軍不知項王所在乃分軍為三復圍之項王乃馳復斬
漢一都尉殺數十百人復聚其騎亡其兩騎耳乃謂其
騎曰何如騎皆伏曰如大王言於是項王欲東渡烏江
(臣瓚曰烏江在牛渚索隠曰按晉初屬臨淮括地志烏/江亭即和州烏江縣是也晉初為縣水經曰江水人北)
(得黄律口漢書所謂烏江亭長檥舡待項王即此地余/據烏江浦在今和州烏江縣東五十里即亭長檥船待)
(羽/處)烏江亭長檥船待(徐廣曰檥音儀一音俄應劭曰檥/正也孟康曰檥音蟻附也附船著)
(岸也如淳曰南方謂整船向岸曰檥索隠曰檥字諸家/各以意觧耳鄒誕本作様船以尚翻劉氏亦有此音)
謂項王曰江東雖小地方千里衆數十萬人亦足王也
願大王急渡今獨臣有船漢軍至無以渡項王笑曰天
之亡我我何渡為且籍與江東子弟八千人渡江而西
今無一人還縱江東父兄憐而王我我何面目見之縱
彼不言籍獨不愧於心乎乃以所乗騅馬賜亭長令騎
皆下馬歩行持短兵接戰獨籍所殺漢軍數百人身亦
被十餘創(被皮義翻/創初良翻)顧見漢騎司馬呂馬童曰若非吾
故人乎馬童面之(張晏曰以故人難親斫之故背之也/如淳曰面謂不正視也師古曰如説)
(非面謂背之不正向也面縛亦反偝而縳之杜元/凱以為但見其面非也貢父曰面之直向之耳)指示
中郎騎王翳曰此項王也項王乃曰吾聞漢購我頭千
金邑萬戸(史記正義曰漢以一斤金為千金當一萬錢/也余謂一斤金與萬户邑多少不稱正義之)
(説未可/為據也)吾為若徳(班書徳作得鄧展曰令公得我以為/功也史記作徳徐廣曰亦可是功徳)
(之徳史記正義曰為于偽翻言呂馬童與項羽先是故/人舊有恩徳於已余謂羽盖謂我為汝自刎以徳汝)
乃自刎而死(刎武/粉翻)王翳取其頭餘騎相蹂踐(蹂人/九翻)爭項
王相殺者數十人最其後楊喜呂馬童及郎中呂勝楊
武各得其一體五人共㑹其體皆是故分其户封五人
皆為列侯(呂馬童封中水侯王翳封杜衍侯楊喜封/赤泉侯楊武封吳防侯呂勝封湼陽侯)楚
地悉定獨魯不下(秦魯縣屬薛郡項羽/初封於此漢為魯國)漢王引天下兵
欲屠之至其城下猶聞絃誦之聲為其守禮義之國為
主死節乃持項王頭以示魯父兄魯乃降漢王以魯公
禮𦵏項王於糓城(宋白曰宋州穀熟縣古穀城也/漢於此置薄縣又改為穀陽縣)親為
發哀哭之而去(為于/偽翻)諸項氏枝屬皆不誅封項伯等四
人皆為列侯賜姓劉氏諸民略在楚者皆歸之
　太史公曰羽起隴畮之中(畮古/畝字)三年遂将五諸侯滅
　秦(此時山東六國而齊趙韓魏燕/並起從羽伐秦故云五諸侯)分裂天下而封王
　侯政由羽出位雖不終近古以來未嘗有也及羽背
　闗懐楚(師古曰背闗謂背約不王沛公於闗中懐楚/謂思東歸彭城也余謂背闗懐楚文意一貫)
　(言羽棄背闗中之形勝而懐鄉歸/楚也不必分為兩節背蒲妹翻)放逐義帝而自立
　怨王侯叛已難矣自矜功伐奮其私智而不師古謂
　霸王之業欲以力征經營天下五年卒亡其國(卒子/恤翻)
　身死東城尚不覺悟而不自責乃引天亡我非用兵
　之罪也豈不謬哉
　揚子法言或問楚敗垓下方死曰天也諒乎曰漢屈
　羣策羣䇿屈羣力(諒信也/屈盡也)楚憞羣䇿而自屈其力(憞/徒)
　(對翻/惡也)屈人者克自屈者負天曷故焉(温公曰何/預天事)
漢王還至定陶(班志定陶縣屬濟隂郡古/之陶邑宋為廣濟軍理所)馳入齊王信
壁奪其軍　臨江王共尉不降(共敖項羽封為臨/江王尉其子也)遣盧
綰劉賈擊虜之　春正月更立齊王信為楚王王淮北
都下邳(更工/衡翻)封魏相國建城侯彭越為梁王王魏故地
都定陶　令曰兵不得休八年萬民與苦甚(如淳師古/皆曰與弋)
(庶翻貢父曰與/讀曰歟助辭)今天下事畢其赦天下殊死以下(如淳/曰殊)
(死死罪之明白也左傳曰斬其木而弗殊韋昭曰殊死/斬刑也師古曰殊絶也異也言其身首離絶而異處貢)
(父曰予按説文漢蠻夷/殊然則殊自死刑之名)　諸侯王皆上疏請尊漢王為
皇帝二月甲午王即皇帝位于汜水之陽(蔡邕曰上古/天子稱皇其)
(次稱帝其次稱王秦承三王之末自以徳兼三皇五帝/故并以為號漢高受命因而不改張晏曰汜水在濟隂)
(界取其汜愛𢎞大而潤下也師古曰據叔孫通傳為皇/帝于定陶則此水在濟隂是也括地志漢髙祖即位壇)
(在曹州濟隂縣/界汜敷劍翻)更王后曰皇后太子曰皇太子追尊先
媪曰昭靈夫人(高祖母曰劉媼文頴曰幽州及漢中皆/謂老嫗為媪師古曰媪女老稱音烏老)
(翻/)詔曰(如淳曰詔告也自秦漢以下惟天子獨稱之漢/制度帝之下書有四一曰䇿書二曰制書三曰)
(詔書四曰誡敕䇿書者編簡也其制長二尺短者半之/篆書起年月日稱皇帝以命諸侯王三公以罪免亦賜)
(䇿而以𨽻書用尺一木兩行此為異也制書帝者制度/之命其文曰制詔三公皆璽封尚書令印重封露布州)
(郡也詔書詔告也其文曰告某官如故事誡敕/謂敕刺史太守其文曰有詔敕某官他皆倣此)故衡山
王吳芮從百粤之兵佐諸侯誅暴秦有大功諸侯立以
為王項羽侵奪之地謂之番君其以芮為長沙王(吳芮/封衡)
(山王都邾今刲長沙/王都臨湘番蒲何翻)又曰故粤王無諸世奉粤祀秦侵
奪其地使其社稷不得血食諸侯伐秦無諸身率閩中
兵以佐滅秦項羽廢而弗立今以為閩粤王王閩中地
(粤王無諸句踐之後秦取其地置閩中郡今復以封之/師古曰閩越今泉州建安是其地徐廣曰今建安候官)
(地史記正義曰今閩州又改為福應劭曰閩音文虫/飾之文師古曰非也音緡閩人本蛇種故其字從)　帝
西都洛陽　夏五月兵皆罷歸家　詔民前或相聚保
山澤不書名數今天下已定令各歸其縣復故爵田宅
(復扶目/翻還也)吏以文法教訓辨告(師古曰辨告者分/别義理以曉喻之)勿笞辱
軍吏卒爵及七大夫以上皆令食邑(臣瓚曰秦制列侯/乃得食邑今七大)
(夫以上皆食邑所以寵之也師古曰七/大夫公大夫也爵第七故謂之七大夫)非七大夫已下
皆復其身及户勿事(應劭曰不輸户賦也如淳曰事謂/役使也師古曰復其身及一户之)
(内皆不傜賦/也復方目翻)　帝置酒洛陽南宮(括地志南宮在洛州/洛陽縣東北二十六)
(里洛陽故城中輿地志/秦時洛陽已有南北宮)上曰(蔡邕曰上者尊位所在也/但言上不敢言尊號耳)
徹侯諸將毋敢隠朕皆言其情(徹通也應劭曰言其功/徳通於王室也後避武)
(諱改曰通侯/亦曰列侯)吾所以有天下者何項氏之所以失天下
者何高起王陵對曰(張晏曰詔使髙官者起故陵先對/臣瓚曰漢帝年紀有信平侯臣陵)
(都武侯臣起魏相邴吉奏髙祖時奏事有将軍臣陵臣/起師古曰張説非也若言髙官者起則丞相蕭何太尉)
(盧綰及張良陳平之屬皆在陵不得而先/對也先譜齊太公之後食采於高因氏焉)陛下使人攻
城畧地因以與之與天下同其利項羽不然有功者害
之賢者疑之此其所以失天下也上曰公知其一未知
其二夫運籌帷幄之中決勝千里之外吾不如子房填
國家撫百姓給餉餽不絶糧道吾不如蕭何(填讀曰鎮/餽與饋同)
連百萬之衆戰必勝攻必取吾不如韓信三者皆人傑
吾能用之此吾所以取天下者也項羽有一范増而不
能用此所以為我禽也羣臣説服(説讀/曰悦)韓信至楚召漂
母賜千金召辱已少年令出跨下者以為中尉(事見九/卷元年)
(漂匹/妙翻)告諸將相曰此壯士也方辱我時我寜不能殺之
邪殺之無名故忍而就此　彭越既受漢封田横懼誅
與其徒屬五百餘人入海居島中(海中山曰島史記正/義曰海州東海縣有)
(島山去岸八十里余按北史楊愔避讒東入/田横島是島以横居之而得名島丁老翻)帝以田横
兄弟本定齊地齊賢者多附焉今在海中不取後恐為
亂乃使使赦横罪召之横謝曰臣烹陛下之使酈生(事/見)
(上卷/四年)今聞其弟商為漢將臣恐懼不敢奉詔請為庶人
守海島中使還報帝乃詔衞尉酈商曰(班表衛尉秦官/掌宮門衛屯兵)
齊王田横即至人馬從者敢動搖者致族夷(從才用翻/言誅夷其)
(族/也)乃復使使持節具告以詔商狀(周禮司節掌守邦節/辨其用以輔王命註)
(云節者執以行為信邦節珍圭牙璋糓圭琬圭琰圭也/守邦國用玉節以玉為之守都鄙用角節以角為之邦)
(國之使節用金門闗之節用符貨賄之節用璽道路之/節用旌審此則古之所執以為信者皆謂之節自秦以)
(来有璽符節則璽自璽符自符節自節分為三矣漢之/節即古之旌節也鄭氏註以符節為漢宮中諸官詔符)
(璽節為漢之印章旌節為漢使者所持節則知漢所謂/節盖古之旌節也賢曰節者所以為信以竹為之柄長)
(八尺以旄牛尾為之/毦三重此漢制也)曰田横來大者王小者乃侯耳不
來且舉兵加誅焉横乃與其客二人乗傳詣洛陽(如淳/曰駟)
(馬高足為置傳中足為馳傳下足為乗傳一馬二馬為/軺傳急者乗一乗傳師古曰盖今之驛古者以車謂之)
(傳車其後單置馬謂之驛騎漢律諸當乗傳及發駕置/傳者皆持尺五寸木傳信封以御史大夫印章其乗傳)
(參封之參三也有期㑹累封兩端端各兩封凡四封乗/置馳傳五封之兩端各二中央一軺傳兩馬再封之一)
(馬一封以馬駕軺車而乗傳曰一封軺傳史炤所謂依/乗符傳而行者本此但擇焉而不精語焉而不詳耳終)
(不若顏説簡而/朙傳張戀翻)未至三十里至尸鄉廏置(應劭曰尸鄉/在偃師城西)
(臣瓚曰案廏置謂/置馬以傳驛者)横謝使者曰人臣見天子當洗沐因
止畱謂其客曰横始與漢王俱南面稱孤(師古曰王者/自稱曰孤盖)
(為謙也老子道徳經曰貴以賤為本高/以下為基是以侯王自謂孤寡不糓)　今漢王為天
子而横乃為亡虜北面事之其恥固已甚矣且吾烹人
之兄與其弟併肩而事主(併歩/頂翻)縱彼畏天子之詔不敢
動我獨不媿於心乎且陛下所以欲見我者不過欲一
見吾面貌耳今斬吾頭馳三十里間形容尚未能敗猶
可觀也遂自剄令客奉其頭從使者馳奏之帝曰嗟乎
起自布衣兄弟三人更王豈不賢哉(更工/衡翻)為之流涕而
拜其二客為都尉發卒二千人以王者禮𦵏之(史記正/義曰田)
(横墓在偃師/西十五里)既𦵏二客穿其冢傍孔皆自剄下從之帝
聞之大驚以横客皆賢餘五百人尚在海中使使召之
至則聞田横死亦皆自殺　初楚人季布為項籍將(季/姓)
(也周八士有季隨/季騧魯有季氏)數窘辱帝(數所角翻窘/巨隕翻困也)項籍滅帝購
求布千金敢有舍匿罪三族(舍止也/匿隠也)布乃髠鉗為奴自
賣於魯朱家(髠枯昆翻鬄其髮也鉗其炎/翻以鐵束項朱家魯之大俠)朱家心知其
季布也買置田舍身之洛陽見滕公説曰季布何罪臣
各為其主用職耳(師古曰職常也言此乃常道也/一曰職主掌其事也為于偽翻)項氏
臣豈可盡誅邪今上始得天下而以私怨求一人何示
不廣也且以季布之賢漢求之急此不北走胡南走越
耳夫忌壯士以資敵國此伍子胥所以鞭荆平之墓也
(伍子胥楚大夫伍奢之子也楚平王信讒而殺伍奢/子胥奔吳藉吳師以破楚入郢發平王墓而鞭其尸)君
何不從容為上言之(從千/容翻)滕公待間言於上如朱家指
上乃赦布召拜郎中朱家遂不復見之(復扶/又翻)布母弟丁
公亦為項羽将逐窘帝彭城西短兵接帝急顧謂丁公
曰兩賢豈相戹哉(孟康曰丁公及彭城賴齮追上故曰/兩賢也師古曰孟説非也兩賢者髙)
(祖自謂併與固也言吾與固俱是賢豈相戹困哉故固/感此言而止也雖與賴齮同追而髙祖獨與固言也姓)
(譜丁本自姜姓齊太公/子諡丁公因以命氏)丁公引兵而還及項王滅丁公
謁見(見賢/遍翻)帝以丁公徇軍中(徇辭峻翻師/古曰行示也)曰丁公為項
王臣不忠使項王失天下者也遂斬之曰使後為人臣
無傚丁公也
　臣光曰高祖起豐沛以來罔羅豪桀招亡納叛亦已
　多矣及即帝位而丁公獨以不忠受戮何哉夫進取
　之與守成其勢不同當羣雄角逐之際民無定主來
　者受之固其宜也及貴為天子四海之内無不為臣
　茍不明禮義以示之使為臣者人懐貳心以徼大利
　則國家其能久安乎是故斷以大義(斷丁/亂翻)使天下曉
　然皆知為臣不忠者無所自容而懐私結恩者雖至
　於活已猶以義不與也戮一人而千萬人懼其慮事
　豈不深且遠哉子孫享有天禄四百餘年宜矣
齊人婁敬戍隴西(姓譜婁邾婁國之/後一曰離婁之後)過洛陽脱輓輅(蘇/林)
(曰輅音凍􁅅之􁅅一木横遮車前二人輓之/三人推之師古曰輓音晚輅胡格翻􁅅音同)衣羊裘因
齊人虞将軍求見上虞将軍欲與之鮮衣婁敬曰臣衣
帛衣帛見衣褐衣褐見(衣著也帛繒也褐/織毛布之衣也)終不敢易衣
於是虞將軍入言上上召見問之婁敬曰陛下都洛陽
豈欲與周室比隆哉上曰然婁敬曰陛下取天下與周
異周之先自后稷封邰(班志邰縣屬右扶風師古曰即/今武功故城是史記正義曰雍)
(州武功縣西南二十三里故漦城是也説文曰邰炎帝/之後姜姓所封國棄外家也毛萇云邰姜嫄國堯以天)
(因邰而生后稷故因/封之於邰音吐才翻)積徳絫善(絫古/累字)十有餘世至于太
王王季文王武王而諸侯自歸之遂滅殷為天子及成
王即位周公相焉乃營洛邑以為此天下之中也諸矦
四方納貢職道里均矣有徳則易以王無徳則易以亡
故周之盛時天下和洽諸侯四夷莫不賓服効其貢職
及其衰也天下莫朝(朝直/遥翻)周不能制也非唯其徳薄也
形勢弱也今陛下起豐沛卷蜀漢定三秦(卷讀/曰捲)與項羽
戰滎陽成臯之間大戰七十小戰四十使天下之民肝
腦塗地父子暴骨中野不可勝數(勝音/升)哭泣之聲未絶
傷夷者未起(夷與痍同創/也音延知翻)而欲比隆於成康之時臣竊
以為不侔也且夫秦地被山帶河四塞以為固卒然有
急(卒讀/曰猝)百萬之衆可立具也因秦之故資甚美膏腴之
地此所謂天府者也(府聚也萬物所/聚謂之天府)陛下入闗而都之
山東雖亂秦之故地可全而有也夫與人鬭不搤其亢
拊其背未能全其勝也(張晏曰搤與扼同捉持之也/亢音岡又下郎翻喉嚨也)今
陛下案秦之故地此亦搤天下之亢而拊其背也帝問
羣臣羣臣皆山東人爭言周王數百年秦二世即亡洛
陽東有成皐西有殽澠(師古曰殽謂殽山今陜州/東二殽山是也澠即澠池)倍河
鄉伊洛(河在洛陽城北故曰倍伊洛二水在洛/陽城南故曰鄉倍蒲妹翻鄉讀曰嚮)其固亦
足恃也上問張良良曰洛陽雖有此固其中小不過數
百里田地薄四面受敵此非用武之國也闗中左殽函
右隴蜀沃野千里(師古曰沃者溉灌也言其土/地皆有溉灌之利故曰沃野)南有巴
蜀之饒北有胡苑之利(師古曰謂安定北地上郡之北/與胡相接之地可以畜牧者也)
(養禽獸謂之/苑音於阮翻)阻三面而守獨以一面東制諸侯諸侯安
定河渭漕輓天下西給京師(漢漕闗東之粟自河入/渭自渭而上輸之長安)諸
侯有變順流而下足以委輸(康曰委於偽切即委積之/委輸即轉輪之輸輸舂遇)
(翻/)此所謂金城千里天府之國也(府者物所聚也天物/所聚不假人力故曰)
(天/府)婁敬説是也上即日車駕西都長安拜婁敬為郎中
號曰奉春君賜姓劉氏(師古曰凡言車駕謂天子乗車/而行不敢指斥也長安本秦之)
(鄉名也髙祖作都奉春君張晏曰春嵗之/始也今婁敬發事之始故曰奉春君也)張良素多病
從上入闗即道引不食穀(孟康曰道讀曰導服/辟榖藥而静居行氣)杜門不
出曰家世相韓及韓滅不愛萬金之資為韓報讐彊秦
天下振動(事見七参秦始/皇二十九年)今以三寸舌為帝者師封萬
戸侯此布衣之極於良足矣願棄人間事欲從赤松子
游耳(師古曰赤松子仙人號也神農時為雨師服水王/教神農能入火自燒至昆山上常止西王母石室)
(隨風雨上下炎帝少/女追之亦得仙俱去)
　臣光曰夫生之有死譬猶夜旦之必然自古及今固
　未有超然而獨存者也以子房之明辨達理足以知
　神僊之為虛詭矣然其欲從赤松子游者其智可知
　也夫功名之際人臣之所難處(處昌/呂翻)如高帝所稱者
　三傑而已淮隂誅夷蕭何繫獄非以履盛滿而不止
　耶故子房託於神僊遺棄人間等功名於外物置榮
　利而不顧所謂明哲保身者(詩云既明且/哲以保其身)子房有焉
六月壬辰大赦天下　秋七月燕王臧荼反上自将征
之　趙景王耳長沙文王芮皆薨　九月虜臧荼壬子
立太尉長安侯盧綰為燕王(班表太尉秦官掌武事漢/制與丞相御史大夫為三)
(公應劭曰自上安下曰尉據史記盧綰傳長安故咸陽/也正義曰秦咸陽在渭北長安在渭南蕭何起未央宮)
(之/處)綰家與上同里閈(閈音汗閭也/里門曰閈)綰生又與上同日上
寵幸綰羣臣莫敢望故特王之(考異曰史記漢書髙紀/於此皆云使丞相噲将)
(兵平代地按樊噲傳從平韓王信乃遷左丞相是時/未為丞相又代地無反者噲傳亦無此事疑紀誤)
項王故將利幾反(利幾以陳令降上侯之潁川上至洛/陽召之利幾恐而反風俗通利姓也)
(姓譜楚公子食采/於利後以為氏)上自擊破之　後九月治長樂宮(程/大)
(昌雍録曰長樂宮本秦之興樂宮周廻二十/里髙祖改修而居之在長安城東隅樂音洛)　項王将
鍾離昧素與楚王信善(昧莫曷/翻下同)項王死後亡歸信漢王
怨昧聞其在楚詔楚捕昧信初之國行縣邑陳兵出入
(行丁/孟翻)
六年冬十月人有上書告楚王信反者帝以問諸将皆
曰亟發兵阬豎子耳帝黙然又問陳平陳平曰人上書
言信反信知之乎曰不知陳平曰陛下精兵孰與楚上
曰不能過平曰陛下諸将用兵有能過韓信者乎上曰
莫及也平曰今兵不如楚精而将不能及舉兵攻之是
趣之戰也(趣讀/曰促)竊為陛下危之上曰為之奈何平曰古
者天子有巡狩㑹諸侯(白虎通曰天子所以巡狩者何/巡者循也狩者收也謂循行天)
(下收人道徳太平恐逺近不同政化幽隠有不得其所/者故必自行之謹敬重民之意也孟子曰天子適諸侯)
(曰巡守巡守/者巡所守也)陛下第出偽游雲夢(第但/也)㑹諸侯於陳陳
楚之西界信聞天子以好出游其埶必無事而郊迎謁
謁而陛下因禽之此特一力士之事耳帝以為然乃發
使告諸侯㑹陳吾將南游雲夢上因隨以行楚王信聞
之自疑懼不知所為或説信曰斬鍾離昧以謁上上必
喜無患信從之十二月上㑹諸侯於陳信持昧首謁上
上令武士縛信載後車信曰果若人言狡兎死走狗烹
髙鳥盡良弓藏敵國破謀臣亡(師古曰黄石/公三畧之言)天下已定
我固當烹上曰人告公反遂械繫信以歸(械者加以杻/械繫者加以)
(徽/索)因赦天下田肯賀上曰陛下得韓信又治秦中(如淳/曰山)
(東人謂闗中為秦中師/古曰謂闗中秦地也)秦形勝之國也(張晏曰得形/勢之勝便也)帶
河阻山地埶便利其以下兵於諸侯譬猶居髙屋之上
建瓴水也(如淳曰瓴盛水瓶也居髙屋之上而翻瓴/水言其向下之勢順也建居偃翻瓴音鈴)夫
齊東有琅邪即墨之饒(師古曰二縣近/海財用之所出)南有泰山之固
(泰山在齊之南/境齊負以為固)西有濁河之限(晋灼曰齊西有平原河/水東北過髙唐髙唐即)
(平原也孟津號黄河故曰濁河也余謂孟津在河内去/平原甚逺晉説失之拘盖河流渾濁故謂之濁河也)
北有勃海之利(索隠曰崔浩云勃旁跌也旁跌出者横/在濟北故齊都賦云海旁出為勃名曰)
(勃海郡余據班志齊地北至勃/海冇髙樂髙城陽信重合之地)地方二千里持㦸百萬
此東西秦也(言齊地形勝/與秦亢衡也)非親子弟莫可使王齊者上
曰善賜金五百斤上還至洛陽赦韓信封為淮隂侯信
知漢王畏惡其能(惡烏/路翻)多稱病不朝從(朝直遥翻朝見/也從才用翻從)
(遊/也)居常鞅鞅羞與絳灌等列(鞅鞅志不滿也音於兩/翻絳侯周勃灌将軍嬰)嘗
過樊將軍噲噲跪拜送迎言稱臣曰大王乃肯臨臣信
出門笑曰生乃與噲等為伍(為信怨望/謀反張本)上嘗從容與信
言諸将能將兵多少(從千容翻將/即亮翻下同)上問曰如我能將㡬
何信曰陛下不過能將十萬上曰於君何如曰臣多多
而益善耳上笑曰多多益善何為為我禽信曰陛下不
能將兵而善將將此乃信之所以為陛下禽也且陛下
所謂天授非人力也　甲申始剖符封諸功臣為徹侯
(師古曰剖破也與其合符/而分授之也剖普口翻)蕭何封酇侯(班志酇縣屬南/陽郡孟康曰酇)
(音/讚)所食邑獨多(按班書功臣表蕭何封酇八千户而曹/參封平陽張良封留皆萬户宜不得言)
(何封邑獨多盖參以十二月甲申封何以正月丙午封/功臣言何居上其意不能平者特同日受封樊酈絳灌)
(諸人耳張良亦以丙午封諸人言何而不言良者盖髙/祖先使艮自擇齊三萬户而良止受留萬户故不敢言)
(也/)功臣皆曰臣等身被堅執鋭(被皮/義翻)多者百餘戰少者
數十合今蕭何未嘗有汗馬之勞徒持文墨議論顧反
居臣等上何也帝曰諸君知獵乎夫獵追殺獸兎者狗
也而發縱指示獸處者人也今諸君徒能得走獸耳功
狗也至如蕭何發縱指示功人也(師古曰發縱謂觧紲/而放之也指示以手)
(指示之今俗言放狗縱子用翻而讀者乃為蹤蹟之蹤/非也書本皆不為蹤字自有逐蹤之狗不待人發也洪)
(氏𨽻釋曰元祐中洺州治河堤得漢北海淳于長夏君/碑其辭有曰紹縱先軌又北軍中侯郭仲竒碑云有山)
(甫之縱又云徽縱顯又司𨽻校尉魯峻碑云比縱豹産/又圉令趙君碑云羡其縱外黄令高彪碑云莫與比縱)
(皆以縱為蹤蕭何傳發縱指示獸處顏師古注云書本/皆不為蹤字讀者乃為蹤蹟之蹤非也據此數碑則漢)
(人固多借用顔氏/之注殆未然也)羣臣皆不敢言張良為謀臣亦無戰
鬭功帝使自擇齊三萬戸良曰始臣起下邳與上㑹留
(見八卷秦/二世二年)此天以臣授陛下陛下用臣計幸而時中(中/竹)
(仲/翻)臣願封留足矣不敢當三萬户乃封張良為留侯封
陳平為户牖侯(户牖鄉名屬陳畱郡陽武縣徐廣曰陽/武屬魏地户牖今為東昏縣屬陳留索)
(隠曰徐廣云陽武屬魏而地理志屬河南郡盖後陽武/屬梁國耳徐又云戸牖今為東昏縣屬陳留與班書地)
(理志同按是秦時户牖鄉屬陽武至漢以户牖鄉為東/昏縣𨽻陳留郡也括地志東昏故城在汴州陳留縣東)
(北九十里陳平亦/十二月甲申封)平辭曰此非臣之功也上曰吾用先
生謀戰勝克敵非功而何平曰非魏無知臣安得進上
曰若子可謂不背本矣乃復賞魏無知(平因無知見上/事見九卷二年)
(背蒲妹翻/復扶又翻)　帝以天下初定子幼昆弟少懲秦孤立而
亡欲大封同姓以填撫天下(填讀/曰鎮)春正月丙午分楚王
信地為二國以淮東五十三縣立從兄將軍賈為荆王
(索隠曰乃王吳地在淮東也余據班史時以故東陽郡/鄣郡吳郡五十三縣王賈東陽漢下邳地鄣郡漢丹陽)
(地吳郡即㑹稽地盖其地自淮東而南盡丹陽㑹稽也/賈死後以其地王吳王濞故索隠云王吳地也如淳曰)
(荆亦楚也賈逵曰秦荘襄王名楚故改曰荆遂行於世/晋灼曰奮伐荆楚自秦之先固已稱荆索隠曰姚察按)
(虞喜云總言荆者以山命國也今西南有荆山在陽羡/界賈分封吳地而號荆王指取此義太康地志陽羡縣)
(本名荆溪/從才用翻)以薛郡東海彭城三十六縣立弟文信君交
為楚王(薛郡漢之魯國東海秦之郯郡彭城後為楚國/盖封交之時得三郡地景武之後楚國僅彭城)
(數縣/耳)壬子以雲中鴈門代郡五十三縣立兄宜信侯喜
為代王以膠東膠西臨菑濟北博陽城陽郡七十三縣
立微時外婦之子肥為齊王(據此則博陽於秦楚漢兵/爭之時亦嘗置郡矣自淮)
(東至此雜用古地名固不純用秦漢所/置郡名也師古曰外婦謂與旁通者)諸民能齊言者
皆以與齊(孟康曰此時民流移故使能齊言者還齊也/史記正義曰按言齊國形勝次於秦中故以)
(封子肥七十餘城近齊城邑能齊言者/咸割屬齊親子故大其都也孟説恐非)　上以韓王信
材武所王北近鞏洛南迫宛葉東有淮陽(韓之分晋其/地南至宛葉)
(西北包鞏洛接於新安宜陽東有潁川而淮陽之地則/屬于楚及漢定天下韓王信剖符王潁川其地東兼有)
(淮陽所謂北近南迫言其境相迫近/耳不屬韓也宛於元翻葉式渉翻)皆天下勁兵處乃
以太原郡三十一縣為韓國徙韓王信王太原以北僃
禦胡都晉陽信上書曰國被邊匈奴數入寇晉陽去塞
逺請治馬邑(班志太原郡領二十一縣今以三十一縣/為韓國盖定襄未置郡故太原之地北被)
(邉兼有鴈門之馬邑也晋太康地記曰秦時建此城輒/崩不成有馬周旋走反覆父老異之因依以築城遂名)
(馬邑杜佑曰秦馬邑城在朔州善陽縣界李竒曰被/音被馬之被師古曰被猶帶也皮義翻數所角翻)上
許之　上已封大功臣二十餘人其餘日夜爭功不決
未得行封上在洛陽南宮從複道望見諸將往往相與
坐沙中語上曰此何語留侯曰陛下不知乎此謀反耳
上曰天下屬安定(屬近也言近方安/定也屬之欲翻)何故反乎留侯曰
陛下起布衣以此屬取天下(屬殊/玉翻)今陛下為天子而所
封皆故人所親愛所誅皆生平所仇怨今軍吏計功以
天下不足徧封此屬畏陛下不能盡封恐又見疑平生
過失及誅故即相聚謀反耳上乃憂曰為之奈何留侯
曰上平生所憎羣臣所共知誰最甚者上曰雍齒與我
有故怨數甞窘辱我(服䖍曰未起之時與我有故怨也/師古曰每以勇力困辱髙祖余觀)
(帝初起令雍齒守豐齒雅不欲屬帝即以豐降/魏可以見其有故怨矣雍於用翻數所角翻)我欲殺
之為其功多故不忍(為于/偽翻)留侯曰今急先封雍齒則羣
臣人人自堅矣於是上乃置酒封雍齒為什方侯(蘇林/曰什)
(方漢中縣也師古曰地理志屬廣漢非漢中也今則屬/益州什音十余按唐志什邡縣屬漢州盖垂拱又分益)
(州置漢州也宋白曰什方縣舊治/雍齒城今於城北四十歩立縣)而急趨丞相御史定
功行封(趨讀曰促漢之三公丞相職/無不總御史大夫掌副丞相)羣臣罷酒皆喜曰
雍齒尚為侯我屬無患矣
　臣光曰張良為髙帝謀臣委以心腹宜其知無不言
　安有聞諸將謀反必待高帝目見偶語然後乃言之
　邪盖以髙帝初得天下數用愛憎行誅賞(數所/角翻)或時
　害至公羣臣往往有觖望自危之心(觖古穴翻師古/曰音决觖謂相)
　(觖也望怨望也韋昭曰觖/猶冀也音冀索隠音企)故良因事納忠以變移帝
　意使上無阿私之失下無猜懼之謀國家無虞利及
　後世若良者可謂善諫矣
列矦畢已受封詔定元功十八人位次(師古曰謂蕭何/曹參張敖周勃)
(樊噲酈商奚涓夏矦嬰灌嬰傅寛靳歙王陵陳武王吸/薛歐周昌丁復蟲達自第一至十八也余謂此但定蕭)
(何等元功十八人位次耳至呂后時乃詔作髙祖功臣/位次凡一百四十餘人師古所謂自蕭何至蟲達十八)
(人呂后所定位次也張敖於髙祖九年始自趙王廢為/宣平侯安得預元功十八人之數㢤故師古註功臣位)
(次云張耳及敖並為無大功盖以魯/元之故呂后曲升之耳此説則得之)皆曰平陽侯曹參
身被七十創攻城畧地功冣多宜第一(被皮義翻/創初良翻)謁者
闗内侯鄂千秋進曰羣臣議皆誤(鄂本出姬姓晉鄂侯/之後闗内侯位次列)
(侯爵第十九師古曰言有/侯號而居京畿無國邑)夫曹參雖有野戰略地之功
此特一時之事耳上與楚相距五嵗失軍亡衆跳身遁
者數矣(師古曰謂輕身走出/也數所角翻下同)然蕭何常從闗中遣軍補
其處非上所詔令召而數萬衆㑹上之乏絶者數矣又
軍無見糧(見賢/遍翻)蕭何轉漕闗中給食不乏陛下雖數亡
山東蕭何常全闗中以待陛下此萬世之功也今雖無
曹參等百數何缺於漢漢得之不必待以全奈何欲以
一旦之功而(口/力)萬世之功㢤蕭何第一曹參次之上曰
善於是乃賜蕭何帶劔履上殿入朝不趨(古者君子必/帶劔所以衞)
(身且昭武僃也秦法羣臣上殿不得持尺寸之兵草曰/厞麻曰屨皮曰履屨履所以從軍軍容不入國故皆不)
(許以上殿君前必趋崇敬也今賜/何劍履上殿入朝不趋殊禮也)上曰吾聞進賢受上
賞蕭何功雖髙得鄂君乃益明於是因鄂千秋所食邑
封為安平侯(索隠曰安平縣屬涿郡/非甾川之東安平縣)是日悉封何父子
兄弟十餘人皆有食邑益封何二千戸　上歸櫟陽
夏五月丙午尊太公為太上皇(師古曰太上者極尊之/稱也皇君也天子之父)
(故號曰皇不預/治國故不言帝)　初匈奴畏秦北徙十餘年及秦滅匈
奴復稍南渡河(此北河也/在朔方北)單于頭曼有太子曰冒頓(韋/昭)
(曰冒音瞞師古曰莫安翻/索隠曰冒音墨又莫報翻)後有所愛閼氏(匈奴之閼氏/猶中國之皇)
(后閼於連翻氏/音支下月氏同)生少子頭曼欲立之(少詩/照翻)是時東胡彊
而月氏盛(括地志凉肅甘沙/庭州本月氏地)乃使冒頓質於月氏(質音/致)
既而頭曼急擊月氏月氏欲殺冒頓冒頓盜其善馬騎
之亡歸頭曼以為壯令將萬騎冒頓乃作鳴鏑(應劭曰/髐箭也)
(韋昭曰矢鏑飛則鳴余見今軍中亦有鳴鏑於近笴/之處開小竅矢飛急則凌風而鳴鏑音嫡髐呼交翻)習
勒其騎射(勒其所部使/習其令也)令曰鳴鏑所射而不悉射者斬
之冒頓乃以鳴鏑自射其善馬既又射其愛妻左右或
不敢射者皆斬之最後以鳴鏑射單于善馬左右皆射
之於是冒頓知其可用從頭曼獵以鳴鏑射頭曼其左
右亦皆隨鳴鏑而射(射而/亦翻)遂殺頭曼盡誅其後母與弟
及大臣不聽從者冒頓自立為單于東胡聞冒頓立乃
使使謂冒頓欲得頭曼時千里馬冒頓問羣臣羣臣皆
曰此匈奴寳馬也勿與冒頓曰奈何與人鄰國而愛一
馬乎遂與之居頃之東胡又使使謂冒頓欲得單于一
閼氏冒頓復問左右(復扶/又翻)左右皆怒曰東胡無道乃求
閼氏請擊之冒頓曰奈何與人鄰國愛一女子乎遂取
所愛閼氏予東胡(予讀曰/與下同)東胡王愈益驕東胡與匈奴
中間有棄地莫居千餘里各居其邉為甌脱(服䖍曰甌/脱作土室)
(以伺也師古曰境上候望之處若今/之伏宿處也甌一侯翻脱土活翻)東胡使使謂冒頓
此棄地欲有之冒頓問羣臣羣臣或曰此棄地予之亦
可勿與亦可於是冒頓大怒曰地者國之本也奈何予
之諸言予之者皆斬之冒頓上馬令國中有後出者斬
遂襲擊東胡東胡初輕冒頓不為僃冒頓遂滅東胡既
歸又西擊走月氏南并樓煩白羊河南王(師古曰樓煩/白羊二王之)
(居在/河南)遂侵燕代悉復收䝉恬所奪匈奴故地(䝉恬奪匈/奴地見七)
(卷秦始皇/三十一年)與漢闗故河南塞至朝那膚施(班志朝那縣/屬安定郡膚)
(施縣屬上郡史記正義曰漢朝那故城在原州百泉/縣西七十里膚施縣趙置秦因而不改今屬延州)是
時漢兵方與項羽相距中國罷於兵革(罷讀/曰疲)以故冒頓
得自彊控弦之士三十餘萬(控弦引弓也/控口㺯翻)威服諸國秋
匈奴圍韓王信於馬邑信數使使胡求和解漢發兵救
之疑信數間使有二心(數所角翻間古/莧翻使疏吏翻)使人責讓信信
恐誅九月以馬邑降匈奴匈奴冒頓因引兵南踰句注
(郡國志句注山險名在鴈門隂舘縣括地志句注山在/代州鴈門縣西北三十里杜佑曰句注山即代州鴈門)
(縣西陘嶺句音鉤/又如字又音拘)攻太原至晉陽　帝悉去秦苛儀法
為簡易(去羗呂翻除也後以/義推易以豉翻下同)羣臣飲酒爭功醉或妄呼
拔劔擊柱(呼火/故翻)帝益厭之叔孫通説上曰(叔孫本出姬/姓魯叔孫氏)
(之/後)夫儒者難與進取可與守成臣願徵魯諸生與臣弟
子共起朝儀(朝直/遥翻)帝曰得無難乎叔孫通曰五帝異樂
三王不同禮禮者因時世人情為之節文者也臣願頗
采古禮與秦儀雜就之上曰可試為之令易知度吾所
能行者為之(易以豉翻/度徒􁅅翻)於是叔孫通使徵魯諸生三十
餘人(師古曰通為使者而/徵魯諸生使疏吏翻)魯有兩生不肯行曰公所事
者且十主皆面諛以得親貴(通事秦始皇二世陳渉項/梁楚懐王項羽及帝凡七)
(主且㡬也言/幾及十主也)今天下初定死者未𦵏傷者未起又欲起
禮樂禮樂所由起積徳百年而後可興也(師古曰言行/徳教百年然)
(後可起/禮樂)吾不忍為公所為公去矣無汙我(汙烏/故翻)叔孫通
笑曰若真鄙儒也不知時變(師古曰若汝/也鄙言不通)遂與所徵三
十人西(師古曰/西入闗)及上左右為學者(師古曰左右謂近臣/也為學謂素有學術)
與其弟子百餘人為綿蕞野外習之(應劭曰立竹及茅/索營之習禮儀其)
(中也如淳曰謂以茅剪樹也為纂位尊卑之次也春秋/傳曰置茅蕝師古曰蕝與蕞同子悦翻如説是韋昭曰)
(引繩為綿立表為蕞蕞兹㑹翻賈逵曰束茅以立/表位為蕝纂文曰蕝今之纂字即悦翻又音纂)月餘
言於上曰可試觀矣上使行禮曰吾能為此乃令羣臣
習肄(肄弋二翻/亦習也)
七年冬十月長樂宮成諸侯羣臣皆朝賀(時未起未央/宫故帝御長)
(樂宮受朝賀及蕭何既起未央前殿自惠帝以後/皆御未央而長樂為太后所居謂之東朝樂音洛)先平
明(師古曰未平明/之前先悉薦翻)謁者治禮以次引入殿門陳東西鄉
(治直之翻/鄉讀曰嚮)衛官俠陛(衞官侍衛之官郎中及中郎執㦸/侍衛者是也俠與挾同挾殿陛之)
(兩旁也/或音夾)及羅立廷中皆執兵張旗幟(幟昌/志翻)於是皇帝傳
警(漢儀云帝輦動則左右侍帷幄者稱警是也/漢書音義天子出稱警傳聲而唱以警外也)輦出房
(沈約曰輦車周禮王后五路之卑者也后從容宮中所/乗非王車也漢制乗輿御之或使人輓或駕果下馬不)
(知何代/去其輪)引諸侯王以下至吏六百石(漢吏六百石銅印/墨綬奉月七十斛)
以次奉賀莫不振恐肅敬至禮畢復置法酒(禮畢謂朝/禮畢也師)
(古曰法酒猶言禮/爵謂不飲之至醉)諸侍坐殿上皆伏抑首(師古曰抑屈/也謂依禮法)
(不敢平/坐而視)以尊卑次起上夀觴九行謁者言罷酒御史執
法舉不如儀者輒引去(執法即御史也杜佑曰御史之/名周官有之盖掌贊書而授法)
(令非今任也戰國時亦有御史秦趙澠池之㑹各令書/其事秦漢為糾察之任秦以御史監郡漢初定禮儀御)
(史執法舉不如儀/者輒引去是也)竟朝置酒無敢讙譁失禮者(竟朝言/行朝禮)
(至禮畢也朝直遥翻/讙與喧同許元翻)於是帝曰吾乃今日知為皇帝之
貴也乃拜叔孫通為太常(班表奉常秦官掌宗廟禮儀/景帝中六年改曰太常此不)
(書奉常而書太/常者使人易知)賜金五百斤初秦有天下悉内六國禮
儀采擇其尊君抑臣者存之及通制禮頗有所增損大
抵皆襲秦故自天子稱號下至佐僚及宫室官名少所
變改其書後與律令同錄藏於理官(師古曰理官/即法官也)法家
又復不傳民臣莫有言者焉
　臣光曰禮之為物大矣用之於身則動静有法而百
　行備焉用之於家則内外有别而九族睦焉(行下孟/翻别彼)
　(列/翻)用之於鄉則長幼有倫而俗化美焉用之於國則
　君臣有叙而政治成焉(治直/吏翻)用之於天下則諸侯順
　服而紀綱正焉豈直几席之上戸庭之間得之而不
　亂㢤夫以髙祖之明達聞陸賈之言而稱善(見下卷/十一年)
　睹叔孫之儀而歎息然所以不能肩於三代之王者
　病於不學而已當是時得大儒而佐之與之以禮為
　天下其功烈豈若是而止㢤惜夫叔孫生之器小也
　徒竊禮之糠粃以依世諧俗取寵而已(穀皮曰糠榖/不成曰粃粃)
　(與秕/同)遂使先王之禮淪没而不振以迄于今豈不痛
　甚矣㢤是以揚子譏之曰昔者魯有大臣史失其名
　曰何如其大也曰叔孫通欲制君臣之儀召先生於
　魯所不能致者二人曰若是則仲尼之開迹諸侯也
　非邪曰仲尼開迹將以自用也(宋咸曰謂開布其迹/於諸侯之國猶言歴)
　(聘/也)如委已而從人雖有規矩準繩焉得而用之(焉於/䖍翻)
　善乎揚子之言也夫大儒者惡肯毀其規矩準繩以
　趋一時之功㢤(惡音烏趋/七喻翻)
上自将擊韓王信破其軍於銅鞮(班志銅鞮縣屬上黨/郡上黨記晋銅鞮伯)
(華所邑去銅鞮故宮二十里唐屬潞州/宋白曰縣有銅鞮水故名鞮丁奚翻)斬其將王喜信
亡走匈奴白土人曼丘臣王黄等立趙苗裔趙利為王
(班志白土縣屬上郡括地志白土故城在鹽州白池東/北九十里又云近延州余據班志圜水出白土縣西東)
(入河師古曰圜音銀今銀州銀水是則白土縣在唐銀/州界按圜字乃圁字之誤通典圁水在銀州儒林縣東)
(北今謂之無定河師古又曰曼丘毌丘本一姓/也語有緩急耳曼音萬姓譜齊有曼丘不擇)復收信
敗散兵與信及匈奴謀攻漢匈奴使左右賢王將萬餘
騎與王黄等屯廣武以南至晉陽(班志匈奴置左右賢/王左右谷蠡王最為)
(大國班志廣武縣屬太原郡史記正義廣武故城在代/州鴈門界句注山南杜佑曰代州鴈門郡治鴈門縣漢)
(廣武縣故城在西南宋白曰隋/改廣武縣為鴈門避太子諱也)漢兵擊之匈奴輒敗走
已復屯聚漢兵乗勝追之㑹天大寒雨雪(大戴記曰盛/隂之氣在雨)
(水則凝滯而為雪雨于具翻/自上而下曰雨後以義推)士卒墮指者什二三(師古/曰什)
(人之中二/三墮指)上居晉陽聞冒頓居代谷(史記正義曰代谷/今媯州余據唐媯)
(州在幽州西北此代谷在句注之北後魏都平/城建為代都盖因代谷而名也唐屬雲州界)欲擊之
使人覘匈奴(覘丑廉翻又勑/艷翻窺偵也)冒頓匿其壯士肥牛馬但
見老弱及羸畜(羸倫為翻/畜許救翻)使者十輩來皆言匈奴可擊
上復使劉敬往使匈奴(復扶/又翻)未還漢悉兵三十二萬北
逐之踰句注劉敬還報曰兩國相擊此宜夸矜見所長
(見賢遍翻示/也下欲見同)今臣往徒見羸瘠老弱此必欲見短伏竒
兵以爭利愚以為匈奴不可擊也是時漢兵已業行(凡/事)
(巳為而未/成曰業)上怒罵劉敬曰齊虜以口舌得官今乃妄言
沮吾軍(沮才汝/翻止也)械繫敬廣武帝先至平城兵未盡到冒
頓縱精兵四十萬騎圍帝於白登七日(班志平城縣屬/鴈門郡服䖍曰)
(白登臺名去平城七里師古曰白登在平城東南去平/城十餘里括地志朔州定襄縣本漢平城縣東北三十)
(里有白登山山上/有臺名曰白登臺)漢兵中外不得相救餉帝用陳平袐
計使使間厚遺閼氏(應劭曰陳平使畵工圖美女間遺/閼氏曰漢有美女如此今皇帝用)
(急欲獻之閼氏畏其奪已寵言於冒頓令觧圍余謂袐/計者以其失中國之體故袐而不傳間古莧翻遺于季)
(翻/)閼氏謂冒頓曰兩主不相困今得漢地而單于終非
能居之也且漢主亦有神靈單于察之冒頓與王黄趙
利期而黄利兵不來疑其與漢有謀乃解圍之一角㑹
天大霧漢使人往來匈奴不覺陳平請令彊弩傅兩矢
外鄉(師古曰傅讀曰附每一弩而加/兩矢外嚮以禦敵也鄉讀曰嚮)從觧角直出帝出
圍欲驅太僕滕公固徐行至平城漢大軍亦到胡騎遂
解去漢亦罷兵歸令樊噲止定代地上至廣武赦劉敬
曰吾不用公言以困平城吾皆已斬前使十輩矣乃封
敬二千戸為闗内侯號為建信侯帝南過曲逆(班志曲/逆縣屬)
(中山國張晏曰濡水於城北曲而西流故曰曲逆後漢/章帝醜其名改曰蒲隂杜佑曰中山郡北平縣秦曲逆)
(縣後漢蒲隂縣曲逆讀皆如字文選髙祖功臣贊注曰/西區句翻逆音遇非也顔之推曰俗儒讀曲逆侯為去)
(遇票姚校尉曰飄揺票姚諸儒有/兩音最無謂者曲逆為去遇也)曰壯哉縣吾行天下
獨見洛陽與是耳乃更封陳平為曲逆侯盡食之平從
帝征伐凡六出竒計輒益封邑焉　十二月上還過趙
趙王敖執子壻禮甚卑(敖尚帝女魯元公/主故執子壻禮)上箕倨慢罵
之(師古曰箕倨者謂伸兩脚其形如箕曲禮曰坐/毋箕孔頴逹曰箕謂舒展兩足状如箕舌也)趙相
貫髙趙午等皆怒(貫姓也原/伯貫之後)曰吾王孱王也(孟康曰孱/音潺湲之)
(潺冀州謂懦弱者為/孱師古音士連翻)乃説王曰天下豪傑並起能者先
立今王事帝甚恭而帝無禮請為王殺之張敖齧其指
出血曰(師古曰自齧其指出血以表至誠/而為誓約不背漢也為于偽翻)君何言之誤
先人亡國賴帝得復國(張耳亡國事見九卷元/年復國事見十卷三年)徳流子
孫秋豪皆帝力也(豪至秋而纎鋭秋/豪言其細微也)願君無復出口(復/扶)
(又/翻)貫髙趙午等皆相謂曰乃吾等非也吾王長者不倍
徳(長知兩翻/倍蒲妹翻)且吾等義不辱今帝辱我王故欲殺之何
洿王為(洿烏故翻/染涴也)事成歸王事敗獨身坐耳(言獨以身/坐弑帝之)
(罪/)　匈奴攻代代王喜棄國自歸(喜即帝兄仲也六年/春正月以代地立喜)
(為代王韓/王信故國)赦為郃陽侯(班志郃陽縣屬左馮翊詩所謂/在郃之陽者也括地志郃陽故)
(城在同州河西縣/南三十里郃音合)　辛卯立皇子如意為代王(如意戚/夫人之)
(子後徙/王趙)　春二月上至長安蕭何治未央宮(未央宮在/長安城西)
(南隅周廻二十八里元和志曰東距長樂宮一里中隔/武庫括地志未央宫在雍州長安縣西北十里長安故)
(城/中)上見其壯麗甚怒謂何曰天下匈匈勞苦數嵗成敗
未可知是何治宮室過度也何曰天下方未定故可因
以就宫室且夫天子以四海為家非壯麗無以重威且
無令後世有以加也上説(説讀/曰悦)
　臣光曰王者以仁義為麗道徳為威未聞其以宮室
　填服天下也(填讀/曰鎮)天下未定當克己節用以趨民之
　急(趨七/喻翻)而顧以宫室為先豈可謂之知所務㢤昔禹
　卑宫室而桀為傾宫(孔子曰禹卑宫室而盡力乎溝/洫桀為傾宮瑶臺以殫百姓之)
　(財/)創業垂統之君躬行節儉以示子孫其末流猶入
　於淫靡况示之以侈乎乃云無令後世有以加豈不
　謬㢤至于孝武卒以宮室罷敝天下(卒子恤翻/罷讀曰疲)未必
　不由酇侯啟之也
上自櫟陽徙都長安(先雖以婁敬張良之言西都闗中/然都邑未成則猶居櫟陽今未央)
(宫成始自櫟/陽徙都長安)　初置宗正官以序九族(班表宗正秦官/掌親屬平帝元)
(始元年更/名宗伯)　夏四月帝行如洛陽
　
　
　資治通鑑卷十一
