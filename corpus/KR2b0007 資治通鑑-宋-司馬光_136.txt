
　資治通鑑卷一百三十五　宋　司馬光　撰
　　　　　　　　　　　　　　胡三省　音註
　齊紀一(起屠維協洽盡昭陽大淵獻凡五年祖按蕭/子顯齊書崔祖思𫝊宋朝初議封太  為梁)
　　(公祖思啓太祖曰䜟書云金刀利刃齊刈之/今宜稱齊實應天命太祖従之遂以齊建國)
　　太祖髙皇帝(諱道成姓蕭氏字紹伯小字鬬將本/居東海蘭陵縣中都鄉中都里晉惠)
　　　(帝時分東海為蘭陵郡故為蘭陵郡人髙祖整/過江居晉陵武進縣之東城里時寓居江左者)
　　　(皆僑置本土加以南名更為南蘭陵人整/生雋雋生樂子樂子生承之承之生帝)
建元元年(是年四月受禪/始改元建元)春正月甲辰以江州刺史蕭
嶷為都督荆湘等八州諸軍事荆州刺史(嶷魚/力翻)尚書左
僕射王延之為江州刺史安南長史蕭子良為督㑹稽
等五郡諸軍事㑹稽太守(去年已命蕭映蕭晃分鎮兖/豫矣嶷道成次子也子良道)
(成之孫也江左之勢莫重於上流莫富於東土/故又分布子孫以居之會工外翻守式又翻)初沈攸
之欲聚衆開民相告士民坐執役者甚衆嶷至鎮一日
罷遣三千餘人府州儀物務存儉約輕刑薄斂(斂力/瞻翻)所
部大悅　辛亥以竟陵世子賾為尚書僕射進號中軍
大將軍開府儀同三司(道成進爵竟陵郡公故賾/為竟陵世子賾士革翻)　太
傅道成以謝朏有重名必欲引參佐命以為左長史嘗
置酒與論魏晉故事因曰石苞不早勸晉文死方慟哭
方之馮異非知機也(晉文王薨石苞自揚州奔䘮慟哭/曰基業如此而以人臣終乎馮異)
(勸漢光即尊位道成言石苞不能早勸晉文為禪代之/事比之馮異勸漢光石苞非知機者也欲以此言感動)
(謝朏耳朏/敷尾翻)朏曰晉文世事魏室必將身終北面借使魏
依唐虞故事亦當三讓彌髙(言三以天下讓/則節行彌髙也)道成不悅
甲寅以朏為侍中更以王儉為左長史(更工/衡翻)　丙辰以
給事黄門侍郎蕭長懋為雍州刺史(長懋道成/嫡長孫也)　二月
丙子邵陵殤王友卒　辛巳魏太皇太后及魏主如代
郡温泉　甲午詔申前命命太傅贊拜不名(前命見上/卷上年)
　己亥魏太皇太后及魏主如西宫(西宫魏太祖天/賜元年所築)
三月癸卯朔日有食之　甲辰以太傅為相國總百揆
封十郡為齊公(時以青州之齊郡徐州之梁郡南徐州/之蘭陵魯郡琅邪東海晉陵義興揚州)
(之吳郡㑹/稽十郡封)加九錫其驃騎大將軍揚州牧南徐州刺史
如故(驃匹妙翻/騎奇寄翻)己巳詔齊國官爵禮儀並倣天朝(朝直/遥翻)
丙午以世子賾領南豫州刺史　楊運長去宣城郡還
家齊公遣人殺之(楊運長守宣城見/上卷宋昇明元年)凌源令潘智與運
長厚善(蕭子顯齊志臨淮郡有凌縣應劭曰凌水出凌/縣西南入淮酈道元曰凌水出凌縣東流逕其)
(縣故城東而/東南流入淮)臨川王綽義慶之孫也(義慶長沙王第/二子襲道規封)綽
遣腹心陳讚說智曰(說輸/芮翻)君先帝舊人身是宗室近屬
如此形勢豈得久全若招合内外計多有從者臺城内
人常有此心苦無人建意耳智即以告齊公庚戌誅綽
兄弟及其黨與　甲寅齊公受策命赦其境内以石頭
為世子宮一如東宫褚淵引何曾自魏司徒為晉丞相
故事求為齊官齊公不許以王儉為齊尚書右僕射領
吏部儉時年二十八夏四月壬申朔進齊公爵為王增
封十郡(時又增徐州之南梁陳潁川陳留南兖州/之盱眙山陽秦廣陵海陵南沛等十郡)甲戌
武陵王贊卒非疾也(史言齊/殺之)丙戌加齊王殊禮進世子
為太子辛卯宋順帝下詔禪位于齊壬辰帝當臨軒不
肯出逃于佛葢之下(自晉以來宫中有佛屋以嚴事佛/像上為寳葢以覆之宋帝逃於其)
(下/)王敬則勒兵殿庭以板輿入迎帝太后懼自帥閹人
索得之(帥讀曰率閹衣/廉翻索山客翻)敬則啓譬令出引令升車帝收
淚謂敬則曰欲見殺乎敬則曰出居别宫耳官先取司
馬家亦如此帝泣而彈指曰願後身世世勿復生帝王
家(復扶/又翻)宫中皆哭帝拍敬則手曰必無過慮當餉輔國
十萬錢(敬則時為輔國將/軍史言帝庸闇)是日百僚陪位侍中謝朏在
直當解璽綬陽為不知曰有何公事𫝊詔云解璽綬授
齊王(傳詔屬中書舍人出入宣傳詔㫖又攷南史郡/府謂之傳教天臺謂之傳詔璽斯氏翻綬音受)朏
曰齊自應有侍中乃引枕卧𫝊詔懼使朏稱疾欲取兼
人(欲取兼/侍中者)朏曰我無疾何所道遂朝服步出東掖門仍
登車還宅(朝直/遥翻)乃以王儉為侍中解璽綬禮畢帝乗畫
輪車(畫輪車者車輪施文畫也晉志云畫輪車上開四/望綠油幢朱絲絡兩箱裏飾以金錦黄金塗五采)
(蕭子顯曰漆畫輪車金塗校飾如輦微有减降杜佑曰/晉制駕車以采漆畫輪轂上起四夾杖左右開四望綠)
(油纁朱絲青交絡其上/形如輦其下猶犢車)出東掖門就東邸(掖音/亦)問今日
何不奏鼓吹左右莫有應者右光祿大夫王琨華之從
父弟也(王華早入宋公霸府元嘉初輔/政吹尺睡翻從才用翻下同)在晉世已為郎
中至是攀車獺尾慟哭(獺毛可以辟塵/故懸之於車)曰人以夀為歡
老臣以夀為戚既不能先驅螻蟻(謂不能/早死也)乃復頻見此
事嗚咽不自勝(復扶又翻/勝音升)百官雨泣(言涕泣如雨也宋/永初元年受晉禪)
(歲在庚申八主/六十年而亡)司空兼太保禇淵等奉璽綬帥百官詣
齊宫勸進(帥讀/曰率)王辭讓未受淵從弟前安成太守炤謂
淵子賁曰司空今日何在賁曰奉璽綬在齊大司馬門
炤曰不知汝家司空將一家物與一家亦復何謂(炤與/照同)
(之笑翻復扶又翻下乃復同賁/後辭爵廬墓盖深感炤之言也)甲午王即皇帝位于南
郊還宫大赦改元奉宋順帝為汝隂王優崇之禮皆倣
宋初築宫丹陽(丹陽南史作丹徒丹陽為是/齊史云築宫於丹陽故縣)置兵守衞
之宋神主遷汝隂廟諸王皆降為公自非宣力齊室餘
皆除國獨置南康華容蓱鄉三國以奉劉穆之王𢎞何
無忌之後(王𢎞之後不除國以王儉佐命耳蓱與萍同/萍鄉縣吳寳鼎二年置宋白曰楚昭王度江)
(獲萍實於此今縣北有萍/實里楚王臺因以名縣)除國者凡百二十人二臺官
僚依任攝職(二臺謂宋/臺齊臺也)名號不同員限盈長者别更詳
議(長直亮翻多/而有餘也)以褚淵為司徒賔客賀者滿座禇炤歎
曰彦回少立名行何意披猖至此(披猖言披靡而猖蹷/也披普皮翻少詩照)
(翻行下/孟翻)門戸不幸乃復有今日之拜使彦回作中書郎
而死不當為一名士邪名徳不昌乃復有期頥之夀(曲/禮)
(曰人生百年曰期頥鄭注云期要也頥養/也不知衣服食味孝子要盡養道而已)淵固辭不拜
奉朝請河東裴顗上表數帝過惡掛冠徑去帝怒殺之
(奉朝請者奉朝㑹請召而已非有職任也裴顗在宋朝/既無職任又無車犖竒節惟不食齊粟遂得垂名青史)
(君子惡没世而名不稱正為此也/朝直遥翻顗魚豈翻數所具翻)太子賾請殺謝朏帝
曰殺之遂成其名正應容之度外耳久之因事廢于家
帝問為政於前撫軍行參軍沛國劉瓛(瓛胡/官翻)對曰政在
孝經凡宋氏所以亡陛下所以得者皆是也陛下若戒
前車之失加之以寛厚雖危可安若循其覆轍雖安必
危矣帝歎曰儒者之言可寳萬世　丙申魏主如崞山
(崞音/郭)　丁酉以太子詹事張緒為中書令齊國左衞將
軍陳顯達為中䕶軍右衞將軍李安民為中領軍緒岱
之兄子也　戊戌以荆州刺史嶷為尚書令驃騎大將
軍開府儀同三司揚州刺史(嶷魚力翻驃匹/妙翻騎竒寄翻)南兖州刺
史映為荆州刺史　帝命羣臣各言得失淮南宣城二
郡太守劉善明(江左僑立淮南郡於宣城/郡界故善明兼守二郡)請除宋氏大
明泰始以來諸苛政細制以崇簡易(易以/䜴翻)又以為交州
險逺宋末政苛遂至怨叛(宋明帝泰始四年李/長仁據交州而叛)今大化
創始宜懐以恩徳且彼土所出唯有珠寳實非聖朝所
須之急(朝直/遥翻)討伐之事謂宜且停給事黄門郎清河崔
祖思亦上言以為人不學則不知道(禮記學記之/言上時掌翻)此悖
逆禍亂所由生也(悖蒲内翻/又蒲没翻)今無員之官空受祿力彫
耗民財(無員之官員外官也下所謂限外之人/是也祿者所食之祿力者所役之人)宜開文
武二學課臺府州國限外之人各從所樂依方習業(漢/書)
(賈山𫝊使皆務其方而高/其節註云方道也樂音洛)若有廢惰者遣還故郡經藝
優殊者待以不次又今陛下雖躬履節儉而羣下猶安
習侈靡宜褒進朝士之約素清修者(朝直/遥翻)貶退其驕奢
荒淫者則風俗可移矣宋元嘉之世凡事皆責成郡縣
世祖徵求急速以郡縣遟緩始遣臺使督之(使䟽吏/翻下同)自
是使者所在旁午競作威福營私納賂公私勞擾㑹稽
太守聞喜公子良上表極陳其弊(㑹工/外翻)以為臺有求湏
但明下詔敕為之期㑹則人思自竭若有稽遟自依糾
坐之科今雖臺使盈湊㑹取正屬所辦(謂使者雖多亦/當取辦於所屬)
(也/)徒相疑憤反更淹懈宜悉停臺使(懈居/隘翻)員外散騎郎
劉思效上言(散悉亶翻/騎竒寄翻)宋自大明以來漸見凋弊徴賦
有加而天府尤貧(天府謂天子/之府藏也)小民嗷嗷殆無生意而
貴族富室以侈麗相髙乃至山澤之民不敢采食其水
草陛下宜一新王度(王度王/法也)革正其失上皆加褒賞或
以表付外使有司詳擇所宜奏行之己亥詔二宫諸王
悉不得營立屯邸封畧山湖(二宫謂上宫及東宮上宫/諸王皇子也東宮諸王皇)
(孫也杜預曰不以道取/曰畧又曰畧封畧也)　魏主還平城(還從宣翻/又如字)　魏
秦州刺史尉洛侯雍州刺史宜都王目辰長安鎮將陳
提等皆坐貪殘不法洛侯目辰伏誅提徙邊(尉紆勿翻/雍於用翻)
(將即/亮翻)又詔以候官千數(魏太祖置候官/以伺察内外)重罪受賕不列
輕罪吹毛發舉(言吹毛/求疵也)宜悉罷之更置謹直者數百人
使防邏街術(更工衡翻邏郎佐翻術讀曰遂/又食聿翻說文曰術邑中道)執喧鬬者
而已自是吏民始得安業　自泰始以來内外多虞將
帥各募部曲屯聚建康(將即亮翻/帥所類翻)李安民上表以為自
非淮北常備外餘軍悉皆輸遣(輸送/也)若親近宜立隨身
者聽限人數上從之五月辛亥詔斷衆募(斷丁/管翻)　壬子
上賞佐命之功禇淵王儉等進爵增戸各有差(曰考異/  南史)
(崔祖思傳曰帝將加九錫内外皆贊成之祖思獨曰公/以仁恕匡社稷執股肱之義君子愛人以徳不宜如此)
(帝聞而非之曰祖思逺同荀令豈孤所望也由此不復/處任職而禮貌甚重垣崇祖受密㫖參訪朝臣光祿大)
(夫垣閎曰身受宋氏厚恩復䝉明公眷接進不敢同退/不敢異冠軍將軍崔文仲與崇祖意同及帝受禪閎存)
(故爵文仲崇祖皆封侯祖思加官而已按宋朝初議封/帝為梁公祖思啓高祖曰識云金刀利刃齊刈之今宜)
(稱齊實應天命從之然則祖/思安得盡誠節於宋今刪之)處士何㸃謂人曰(處昌/呂翻)我
作齊書已竟贊云淵既世族儉亦國華不頼舅氏遑恤
國家㸃尚之孫也(何尚之仕宋貴顯/於太祖世祖之時)淵母宋始安公主
繼母吳郡公主又尚巴西公主儉母武康公主又尚陽
羨公主故㸃云然　己未或走馬過汝隂王之門衛士
恐有為亂者奔入殺王而以疾聞上不罪而賞之辛酉
殺宋宗室隂安公燮等無少長皆死前豫州刺史劉澄
之遵考之子也(少詩照翻長知兩翻劉遵考見/一百二十八卷孝武孝建二年)與禇淵
善淵為之固請(為于/偽翻)曰澄之兄弟不武且於劉宗又踈
故遵考之族獨得免(遵考弟思考有/子季連亂蜀)　丙寅追尊皇考
曰宣皇帝皇妣陳氏曰孝皇后(月考異曰南史在四/  甲午今從齊書)
丁卯封皇子鈞為衡陽王　上謂兖州刺史垣崇祖曰
吾新得天下索虜必以納劉昶為辭侵犯邊鄙(南謂北/為索虜)
(以魏本索頭種/也索昔各翻)夀陽當虜之衝非卿無以制此虜也乃
徙崇祖為豫州刺史　六月丙子誅游擊將軍姚道和
以其貳於沈攸之也(事見上卷宋順帝/昇明之元年也)　甲子立王太
子賾為皇太子皇子嶷為豫章王映為臨川王晃為長
沙王曅為武陵王暠為安成王鏘為鄱陽王鑠為桂陽
王鑑為廣陵王(曅筠輒翻暠古老翻/鏘于羊翻鑠書藥翻)皇孫長懋為南郡
王　乙酉葬宋順帝于遂寜陵　帝以建康居民舛雜
多姦盜欲立符伍以相檢括右僕射王儉諫曰京師之
地四方輻凑必也持符於事既煩理成不曠謝安所謂
不爾何以為京師也乃止　初交州刺史李長仁卒從
弟叔獻代領州事以號令未行遣使求刺史於宋(從才/用翻)
(使䟽/吏翻)宋以南海太守沈煥為交州刺史以叔獻為煥寜
逺司馬武平新昌二郡太守(吳孫皓建衡三年討扶嚴/夷以其地置武平郡是年)
(又分交阯立新興郡晉武帝泰康三年更名新昌皆屬/交州隋廢武平郡為隆平縣廢新昌郡為嘉寜縣並屬)
(交阯郡唐改隆平為太平仍/屬交阯以嘉寜縣為峯州)叔獻既得朝命(朝直/遥翻)人情
服從遂發兵守險不納煥煥停鬱林病卒秋七月丁未
詔曰交阯比景獨隔書朔(言其拒命不受正朔也古者/天子常以季冬頒來歳十二)
(月之朔于諸侯諸侯受而藏之祖廟/至月朔則以特羊告廟請而行之)斯乃前運方季因
迷遂徃宜曲赦交州即以叔獻為刺史撫安南土　魏
葭蘆鎮主楊廣香請降(降戸/江翻)丙辰以廣香為沙州刺史
(以輿地記參考此沙州當/置於唐利州景谷縣界)　八月乙亥魏主如方山(方/山)
(在平城北如渾水上魏主與馮太/后將營夀陵於此故數至其地)丁丑還宫　上聞魏
將入冦九月乙巳以豫章王嶷為荆湘二州刺史都督
如故(是年春正月以嶷刺荆州/都督八州今兼刺湘州)以臨川王映為揚州刺
史　丙午以司空禇淵領尚書令　壬子魏以侍中司
徒東陽王丕為太尉侍中尚書右僕射陳建為司徒侍
中尚書代人茍頽為司空(魏書官氏志神元時餘部内/入諸姓有若干氏後改為茍)
(氏/)　己未魏安樂厲王長樂謀反賜死(樂音/洛)　庚申魏
隴西宣王源賀卒　冬十月己巳朔魏大赦　癸未汝
隂太妃王氏卒(即宋明帝王皇后也順帝禪/位封汝隂王太后降為太妃)諡曰宋恭
皇后　初晉夀民李烏奴與白水氐楊成等冦梁州(水/經)
(注白水西北出臨洮縣東南西傾山水色白/濁東南入隂平界氐居水土者號白水氐)梁州刺史
范柏年說降烏奴擊成破之(說輸芮翻/降戸江翻)及沈攸之事起
(見上卷宋順/帝昇明元年)柏年遣兵出魏興聲云入援實候望形勢
事平朝廷遣王𤣥邈代之詔柏年與烏奴俱下烏奴勸
柏年不受代柏年計未决𤣥邈已至柏年乃留烏奴於
漢中還至魏興盤桓不進左衛率豫章胡諧之嘗就柏
年求馬柏年曰馬非狗也安能應無已之求待使者甚
薄使者還語諧之曰柏年云胡諧之何物狗所求無厭
(語牛倨翻/厭於鹽翻)諧之恨之譖於上曰柏年恃險聚衆欲專據
一州上使雍州刺史南郡王長懋誘柏年啓為府長史
(雍於用翻/誘音酉)柏年至襄陽上欲不問諧之曰見虎格得而
縱上山乎(格捕也/鬬也)甲午賜柏年死李烏奴叛入氐依楊
文𢎞引氐兵千餘人冦梁州陷白馬戍(白馬戍在沔水/北即陽平關也)
王𤣥邈使人詐降誘烏奴(降戸/江翻)烏奴輕兵襲州城𤣥邈
伏兵邀擊大破之烏奴挺身復走入氐初𤣥邈為青州
刺史(宋泰始初𤣥邈據盤陽以/拒魏因用為青州刺史)上在淮隂為宋太宗所
疑(事見一百三十/二卷泰始六年)欲北附魏遣書結𤣥邈𤣥邈長史清
河房叔安曰將軍居方州之重無故舉忠孝而弃之三
齊之士寜蹈東海而死耳(自項羽分立諸侯王分齊地/為三王後遂稱齊地為三齊)
(猶關中稱/三秦也)不敢隨將軍也𤣥邈乃不答上書(南考異曰/  史云仍)
(遣叔安奉表詣闕告之帝於路執之并求𤣥邈表叔安/曰王將軍表上天子不上將軍且僕之所言利國家不)
(利將軍無所應問荀伯玉勸帝殺之帝曰物各為主無/所責也按太祖時為邉將若執叔安又不殺使應不復)
(為宋臣齊書無/此事今不取)及罷州還至淮隂嚴軍直過至建康啓
太宗稱上有異志及上為驃騎(蒼梧既弑上進/驃騎大將軍)引為司
馬𤣥邈甚懼而上待之如初及破烏奴上曰𤣥邈果不
負吾意遇也叔安為寜蜀太守(宋永初中分廣/漢為寜蜀郡)上賞其
忠正欲用為梁州會病卒　十一月辛亥立皇太子妃
裴氏　癸丑魏遣假梁郡王嘉督二將出淮隂隴西公
琛督三將出廣陵河東公薛虎子督三將出夀陽奉丹
陽王劉昶入冦(景和之初昶奔魏/將即亮翻下同)許昶以克復舊業世
胙江南稱藩于魏(建置社稷曰胙/又守社稷曰胙)蠻酋桓誕請為前驅
(宋明泰豫元年誕/降魏酋慈由翻)以誕為南征西道大都督義陽民謝
天葢自稱司州刺史欲以州附魏魏樂陵鎮將韋珍引
兵渡淮應接(魏置樂陵鎮於比/陽在今唐州界)豫章王嶷遣中兵參軍
蕭恵朗將二千人助司州刺史蕭景先討天葢韋珍畧
七千餘户而去(構考異曰齊蕭景先傳云天葢與虜相/  扇景先言于督府豫章王遣惠朗助)
(景先討天葢黨與虜尋遣偽南部尚書類䟦屯汝南洛/州刺史昌黎王馮莎屯清丘景先嚴備待敵虜退魏韋)
(珍𫝊云天葢自署司州刺史規以内附事泄為道成將/崔慧景所攻圍詔珍帥在鎮士馬渡淮援接時道成聞)
(珍將至遣將荀元賔據淮逆拒珍珍腹背奮擊破之天/葢尋為左右所殺降於慧景珍乗勝馳進又破慧景擁)
(降民七千餘戸内徙表置城陽剛陵義陽三郡以處之/按魏將無類跋馮莎而慧景亦非討天葢之將葢時二)
(國之史各出𫝊聞互有訛謬/今約取二史大槩而用之)景先上之從子也(從才/用翻)南
兖州刺史王敬則聞魏將濟淮委鎮還建康士民驚散
既而魏竟不至上以其功臣不問上之輔宋也遣驍騎
將軍王洪範使柔然約與共攻魏洪範自蜀出吐谷渾
歴西域乃得逹(驍堅堯翻騎竒寄翻下同使疏吏翻吐/從暾入聲谷音浴  考異曰齊書作王)
(洪軌今/從齊紀)至是柔然十餘萬騎冦魏至塞上而還(還從宣/翻又如)
(字/)　是嵗魏詔中書監髙允議定律令允雖篤老而志
識不衰詔以允家貧養薄令樂部絲竹十人五日一詣
允以娛其志朝晡給膳朔望致牛酒月給衣服綿絹入
見則備几杖問以政治(晡奔謨翻見賢/遍翻治直吏翻)　契丹莫賀弗
勿干帥部落萬餘口入附于魏居白狼水東(契丹酋帥/曰莫賀弗)
(隋書曰契丹與庫莫奚皆東胡種為慕容氏所破竄於/松漠之間是時為高麗所侵求内附于魏水經注白狼)
(水出右北平白狼縣東南東北流逕龍城西南又東南/流至遼東房縣入于遼水初學記狼河附黄龍城東北)
(下即白狼水契欺訖/翻又音喫帥讀曰率)
二年春正月戊戌朔大赦　以司空褚淵為司徒尚書
右僕射王儉為左僕射淵不受(年考異曰齊書建元二/  正月以淵為司徒十)
(二月戊戌以淵為司徒四年六月癸卯以司徒禇淵為/司空八月癸卯司徒禇淵薨淵傳三年為司徒又固讓)
(四年寢疾遜位改授司空及薨詔曰司徒奄至薨逝/盖二年正月辭十二月受耳紀傳前後各不相顧)
辛丑上祀南郊　魏隴西公琛等攻㧞馬頭戍殺太守
劉從(琛丑/林翻)乙卯詔内外纂嚴發兵拒魏徴南郡王長懋
為中軍將軍鎮石頭　魏廣川莊王略卒　魏師攻鍾
離徐州刺史崔文仲擊破之文仲遣軍主崔孝伯渡淮
攻魏茌眉戌主龍得侯等殺之(茌仕疑翻孫愐曰龍姓/也  考異曰齊紀作龍)
(渴侯今/從齊書)文仲祖思之族人也羣蠻依阻山谷連帶荆湘
雍郢司五州之境(雍於/用翻)聞魏師入冦乃盡發民丁南襄
城蠻秦逺乗虛冦潼陽殺縣令(蕭子顯齊志寜蠻府領/郡有南襄城東襄城北)
(襄城中襄城郡葢因羣蠻部落分署為郡也五代志淮/安郡慈丘縣有後魏襄城郡沈約宋志汶陽郡領潼陽)
(沮陽高安三縣葢皆宋初置也水經注東汶陽郡沮陽/縣沮水出其西北東南逕汶陽郡北即髙安縣界郡治)
(鍚城縣故新城郡之下邑義熈初分新城立郡其地當/在臨沮縣西蕭子顯曰桓温以臨沮西界水陸紆險道)
(帶蠻蜓田土肥美立/為汶陽郡以處流民)司州蠻引魏兵冦平昌平昌戍主
荀元賔擊破之北上黄蠻文勉徳冦汶陽(紀考異曰齊/  作文施徳)
(今從/齊書)汶陽太守戴元賔弃城奔江陵(晉武帝平吳割中/廬之南鄉臨沮之)
(北鄉立上黄縣治軨鄉屬襄陽郡晉安帝分屬長寜郡/宋明帝以名與文帝陵同改為永寜郡五代志竟陵郡)
(章山縣西魏置上黄郡今荆門軍長林縣即古之長寜/縣有章山九域志曰山即禹貢所謂内方也宋白曰上)
(黄縣隋改/南漳縣)豫章王嶷遣中兵參軍劉伾緒將千人討之
至當陽(章懐太子賢曰當陽縣西北/即臨沮故城將即亮翻下同)勉徳請降秦逺遁
去(降戸/江翻)魏將薛道標引兵趣夀陽上使齊郡太守劉懐
慰作冠軍將軍薛淵書以招道標(趣七喻翻/冠古玩翻)魏人聞之
召道標還(還從宣翻/又如字)使梁郡王嘉代之懐慰乘民之子
也(劉乘民見一百三十一/卷宋明帝泰始二年)二月丁卯朔嘉與劉昶冦夀
陽將戰昶四向拜將士流涕縱横(縱子/容翻)曰願同戮力以
雪讎恥魏步騎號二十萬(騎竒/寄翻)豫州刺史垣崇祖集文
武議之欲治外城堰肥水以自固皆曰昔佛狸入冦(見/一)
(百二十五卷宋文帝元嘉二/十七年治直之翻佛音弼)南平王士卒完盛數倍於
今猶以郭大難守退保内城且自有肥水未嘗堰也恐
勞而無益崇祖曰若弃外城虜必據之外修樓櫓内築
長圍則坐成擒矣守郭築堰是吾不諫之策也(言策已/先定足)
(以制敵不為/人所諫止)乃於城西北堰肥水(據水經肥水自黎漿/亭北流過夀春城東)
(此立堰於西北者西北虜衝也又因上流之勢可/决以灌虜今安豐軍有小史埭即崇祖决堰處)堰北
築小城周為深塹(塹七/艷翻)使數千人守之曰虜見城小以
為一舉可取必悉力攻之以謀破堰吾縱水衝之皆為
流尸矣魏人果蟻附攻小城崇祖著白紗帽肩輿上城
(著則略翻/上時掌翻)晡時决堰下水魏攻城之衆漂墜塹中人馬
溺死以千數(溺奴/狄翻)魏師退走　謝天葢部曲殺天葢以
降(降戸/江翻)　宋自孝建以來政綱弛紊簿籍訛謬上詔黄
門郎會稽虞玩之等更加檢定曰黄籍民之大紀國之
治端(杜佑曰黄籍者戸口版籍也會/工外翻治直吏翻下求治同)自頃巧偽日甚何
以釐革玩之上表以為元嘉中故光禄大夫傅隆年出
七十猶手自書籍躬加隱校(隱者痛覈/其實也)今欲求治取正
必在勤明令長(長知/兩翻)愚謂宜以元嘉二十七年籍為正
更立明科一聽首悔(首式/又翻)迷而不返依制必戮若有虗
昧州縣同科上從之　上以羣蠻數為叛亂(數所/角翻)分荆
益置巴州以鎮之壬申以三巴校尉明慧昭為巴州刺
史領巴東太守(宋明帝泰始二年以三峽險隘山蠻冦/賊議立三巴校尉以鎮之尋省順帝昇)
(明二年復置/校户教翻)是時齊之境内有州二十三郡三百九十
縣千四百八十五(州二十三揚南徐豫南豫南兖北兖/北徐青冀江廣交越荆巴郢司雍湘)
(梁秦益寜也郡三百九十有寄治者有新置者有俚郡/獠郡荒郡左郡無屬縣者有或荒無民户者郡縣之建)
(置雖多而名存實亡境/土蹙於宋大明之時矣)乙酉崔文仲遣軍主陳靖拔魏
竹邑殺戍主白仲都崔叔延破魏睢陵殺淮陽太守梁
惡(竹邑漢沛郡之竹縣也後漢晉曰竹邑後廢魏盖於/故地置戍也賢曰竹故城在今徐州符離縣睢陵漢)
(縣屬臨淮後漢晉屬下邳宋孝武大明/元年度屬於濟隂時入魏置淮陽郡)　三月丁酉朔
以侍中西昌侯鸞為郢州刺史鸞帝兄始安貞王道生
之子也早孤為帝所養恩過諸子(為後鸞奪國殺/帝子孫張本)　魏
劉昶以雨水方降表請還師魏人許之丙午遣車騎大
將軍馮熈將兵迎之(騎竒寄翻/將即亮翻)　夏四月辛巳魏主如
白登山五月丙申朔如火山(杜佑曰雲州治雲中縣縣/界有白登山白登臺水經)
(注曰白登南有武周川川東南有火山山上有火井南/北六十七歩廣減尺許源深不見底炎勢上升常若微)
(雷𤼵響以草爨/之則煙騰火𤼵)壬寅還平城　自晉以來建康宫之外
城唯設竹籬而有六門㑹有發白虎樽者(晉志正旦元/會設白虎樽)
(於殿庭樽盖上施白獸若有能獻直言者則發此樽飲/酒案禮白獸樽乃杜舉之遺式為白獸盖是復代所為)
(示忌憚也白獸即白虎/晉書避唐諱改曰獸)言白門三重關竹籬穿不完(重/直)
(龍/翻)上感其言命改立都牆　李烏奴數乗間出冦梁州
(數所角翻/間古莧翻)豫章王嶷遣中兵參軍王圖南將益州兵從
劒閣掩擊之梁南秦二州刺史崔慧景發梁州兵屯白
馬與圖南覆背擊烏奴(嶷魚力翻將即/亮翻覆當作腹)大破之烏奴走
保武興(慧考異曰魏書帝紀八月/  景冦武興今從慧景傳)慧景祖思之族人也
　秋七月辛亥魏主如火山　戊午皇太子穆妃裴氏
卒(妃卒謚/曰穆)詔南郡王長懋移鎮西州　角城戍主舉城
降魏(角城注見下/年降户江翻)秋八月丁酉魏遣徐州刺史梁郡王
嘉迎之又遣平南將軍郎大檀等三將出胊城(魏收志/琅邪朐)
(縣有胊城/胊音劬)將軍白吐頭等二將出海西(海西即漢海西/縣地也宋明帝)
(失淮北僑立青州于贑榆縣泰始七年割贑榆置鬰縣/立海西郡齊明帝以為東海郡東魏武定七年改海西)
(郡又分襄賁/置海西縣)將軍元泰等二將出連口(連口漣水入淮/之口也時在襄)
(賁縣界隋改襄賁縣為漣水縣杜佑曰/楚州漣水縣有連口渡應劭曰賁音肥)將軍封延等三
將出角城鎮南將軍賀羅出下蔡(據班志下蔡春秋之/州來國也為楚所㓕)
(後吳取之至夫差遷蔡昭侯於此後四世侯齊竟為楚/所滅故曰下蔡漢為縣屬沛郡後省東魏武定六年以)
(梁黄城戍為下蔡郡隋為縣屬汝隂郡以下垣崇祖徙/下蔡戍攷之則此戍置于淮水之西五代時周世宗徙)
(夀春治下/蔡即其地)同入冦　甲辰魏主如方山戊申遊武州山
石窟寺(水經注曰武周川水東南流水側有石祗洹舎/幷諸窟室比丘尼所居也其水又東轉靈巖南)
(鑿石開山因巖結搆真容巨壯法世/所稀據道元之言浮屠氏巨麗處也)庚戌還平城　崔
慧景遣長史裴叔保攻李烏奴於武興為氐王楊文𢎞
所敗(敗補/邁翻)　九月甲午朔日有食之　丙午柔然遣使
來聘(使䟽/吏翻)　汝南太守常元真龍驤將軍胡青苟降於
魏(驤思將翻/降户江翻)　閏月辛巳遣領軍李安民循行清泗諸
戍以備魏(行下/孟翻)　魏梁郡王嘉帥衆十萬圍朐山(帥讀/曰率)
胊山戌主𤣥元度嬰城固守(孫偭曰/𤣥姓也)青冀二州刺史范
陽盧紹之遣子奐將兵助之(將郎亮/翻下同)庚寅元度大破魏
師臺遣軍主崔靈建等將萬餘人自淮入海夜至各舉
兩炬魏師望見遁去　冬十月王儉固請解選職許之
加儉侍中以太子詹事何戢領選(選湏絹翻戢阻/立翻又疾立翻)上以
戢資重欲加常侍褚淵曰聖㫖每以蟬冕不宜過多臣
與王儉既已左珥若復加戢則八座遂有三貂(自漢以/來侍中)
(常侍皆左貂令僕與列曹尚書為八座據戢𫝊帝為領/軍戢為司徒左長史相與來往數興歡宴戢葢龍潛之)
(舊也復/扶又翻)若帖以驍游亦不為少(沈約曰驍騎將軍游擊/將軍並漢襍號將軍也)
(魏置為中軍及晉以領䕶左右衛驍游為/六軍不少者謂其取數已多也少詩沼翻)乃以戢為吏
部尚書加驍騎將軍(驍堅堯翻/騎竒寄翻)　甲辰以沙州刺史楊
廣香為西秦州刺史又以其子炅為武都太守(炅古迥/翻又古)
(恵/翻)　丁未魏以昌黎王馮熈為西道都督與征南將軍
桓誕出義陽鎮南將軍賀羅出鍾離同入冦　淮北四
州民不樂屬魏(四州入魏事見一百三十三/卷宋明帝奉始三年樂音洛)常思歸江
南上多遣間諜誘之(間古莧翻諜從/協翻誘音酉)於是徐州民桓標
之(富考異曰魏書蘭陵民桓/  葢即標之也今從齊書)兖州民徐猛子等所在蠭
起為冦盜聚衆保五固推司馬朗之為主魏遣淮陽王
尉元平南將軍薛虎子等討之(尉紆/勿翻)　十一月戊寅丹
楊尹王僧䖍上言郡縣獄相承有上湯殺囚名為救疾
實行寃暴(因囚有時行瘟疫宜汗遂/上湯以蒸殺之上時掌翻)豈有死生大命而
濳制下邑愚謂囚病必先刺郡(刺謂州刺史郡謂郡守/也或曰書病囚之姓名)
(而白之於/郡曰刺)求職司與醫對共診驗(職司謂郡曹/掌刑獄者)逺縣家
人省視然後處治(處治謂處方治病也省悉/景翻處昌呂翻治直之翻)上從之
戊子以楊難當之孫後起為北秦州刺史武都王鎮武
興　十二月戊戌以司空褚淵為司徒淵入朝以腰扇
障日(腰扇佩之於腰今謂之/摺疊扇朝直遥翻下同)征虜功曹劉祥從側過曰
作如此舉止羞面見人扇障何益淵曰寒士不遜祥曰
不能殺袁劉安得免寒士(謂殺袁粲/劉乗也)祥穆之之孫也祥
好文學而性韻剛踈撰宋書譏斥禪代王儉密以聞坐
徙廣州而卒(劉穆之宋朝佐命元臣祥以是得罪/於齊可謂無忝厥祖矣好呼到翻)太子
宴朝臣於𤣥圃(東宫有/𤣥圃)右衛率沈文季與褚淵語相失
文季怒曰淵自謂忠臣不知死之日何面目見宋明帝
太子笑曰沈率醉矣(史言褚淵失節人得/以面斥之率所律翻)　壬子以豫
章王嶷為中書監司空揚州刺史以臨川王映為都督
荆雍等九州諸軍事荆州刺史(嶷魚力翻/雍於用翻)　是歲魏尚
書令王叡進爵中山王加鎮東大將軍置王官二十二
人以中書侍郎鄭羲為傅郎中令以下皆當時名士又
拜叡妻丁氏為妃(此事傳之史䇿可/以為王叡榮邪)
三年春正月封皇子鋒為江夏王(夏戸/雅翻)　魏人冦淮陽
圍軍主成買於甬城(甬城當作角城水經注角城在下/邳睢陵縣南臨淮水其地據濟水)
(入淮之口後梁武帝置淮陽郡角城為縣屬焉高間曰/角城去淮陽十八里杜佑曰角城晉安帝義熈中置在)
(宿遷縣界五/代志作甬城)上遣領軍將軍李安民為都督與軍主周
盤龍等救之魏人緣淮大掠江北民皆驚走渡江成買
力戰而死盤龍之子奉叔以二百人陷陳深入(陳讀曰/陣下魏)
(陳/同)魏以萬餘騎張左右翼圍之(騎竒寄/翻下同)或告盤龍云奉
叔已没盤龍馳馬奮矟直突魏陳所向披靡(矟色角翻/披普彼翻)
奉叔已出復入求盤龍(復扶/又翻)父子兩騎縈擾魏數萬之
衆莫敢當者魏師遂敗殺傷萬計魏師退李安民等引
兵追之戰於孫溪渚又破之(孫溪渚在淮陽/之北清水之濱)　己卯魏
主南廵司空苟頹留守丁亥魏主至中山　二月丁卯
朔魏大赦　丁酉游擊將軍桓康復敗魏師於淮陽(復/扶)
(又翻下復如/同敗蒲邁翻)進攻樊諧城拔之(樊考異曰齊紀作/  階城今從齊書)　魏
主自中山如信都癸卯復如中山庚戌還至肆州(魏收/志曰)
(肆州治九原天賜二年為鎮真君七年置肆州領永安/秀容鴈門三郡宋白曰魏置肆州理秀容城秀容本漢)
(陽曲縣地周武帝/徙肆州於鴈門)沙門法秀以妖術惑衆謀作亂於平
城(妖於/遥翻)苟頽帥禁兵收掩悉擒之(帥讀/曰率)魏主還平城有
司囚法秀加以籠頭鐵鎻無故自解魏人穿其頸骨祝
之曰若果有神當令穿肉不入遂穿以狥三日乃死議
者或欲盡殺道人(殺考異曰齊書魏虜傳咸陽王欲盡/  道人按咸陽王禧時尚㓜太和九)
(年始封/恐非也)馮太后不可乃止　垣崇祖之敗魏師也恐魏
復冦淮北(敗補邁翻復扶/又翻下今復同)乃徙下蔡戍於淮東既而魏
師果至欲攻下蔡聞其内徙欲夷其故城己酉崇祖引
兵渡淮擊魏大破之殺獲千計(按考異曰齊書作丁卯/  是月辛卯朔無丁卯)
(今從/齊紀)　晉宋之際荆州刺史多不領南蠻校尉(校户教/翻下偏)
(校/同)别以重人居之豫章王嶷為荆湘二州刺史領南蠻
(嶷魚/力翻)嶷罷更以侍中王奐為之奐固辭曰西土戎燼之
後痍毁難復(復如/字)今復割撤太府(自晉永嘉之亂張氏/擅命河西以都府為)
(太府今復/扶又翻)制置偏校崇望不足助彊語實交能相弊且
資力既分職司增廣衆勞務倍文案滋煩竊以為國計
非允癸丑罷南蠻校尉官(晉武帝置南蠻/校尉至是罷)　三月辛酉
朔魏主如肆州己巳還平城　魏法秀之亂事連蘭臺
御史張求等百餘人皆以反法當族尚書令王叡請誅
首惡宥其餘黨下詔應誅五族者降為三族三族者門
誅門誅止其身所免千餘人　夏四月己亥魏主如方
山馮太后樂其山川(樂音/洛)曰它日必葬我於是不必祔
山陵也乃為太后作夀陵(為于/偽翻)又建永固石室於山上
欲以為廟(水經注曰方嶺上有文明太后陵陵之東北/有高祖陵二陵之南有永固堂堂之四隅雉)
(列榭階欄檻及扉户梁壁椽瓦悉文石也檐前兩柱採/洛陽之八風谷石為之雕鏤隱起以金銀間雲雉有若)
(錦焉堂之内外四側結兩石扶帳青石屏風以文石為/緣並隱起忠孝之容題刻貞順之名廟前錫石為碑獸)
(碑石至佳左右列柏四周迷禽暗日南川/表二石闕御路下望靈泉宫池皎若圖鏡)　桓標之等
有衆數萬塞險求援庚子詔李安民督諸將徃迎之(將/即)
(亮/翻)又使兖州刺史周山圖自淮入清倍道應接淮北民
桓磊磈破魏師於抱犢固(磊落猥翻磈口猥翻魏收/志蘭陵郡承縣有抱犢山)李
安民赴救遲留標之等皆為魏所滅餘衆得南歸者尚
數千家魏人亦掠三萬餘口歸平城(南考異曰魏書云/  征諸將擊破蕭)
(道成游擊將軍桓康於淮陽道成豫州刺史垣榮祖冦/下蔡昌黎王馮熙擊破之假梁郡王嘉大破道成將俘)
(獲三萬餘口送平城今從/齊書齊紀亦以魏書參之)　魏任城康王雲卒(任音/壬)
五月壬戌鄧至王像舒遣使入貢于魏鄧至者羌之别
種國於宕昌之南(北史曰鄧至者白水羌也世為羌豪/因地名號曰鄧至其地自街亭以東)
(平武以西汶嶺以北宕昌以南或曰鄧至者因鄧艾所/至因以為名杜佑曰鄧至今交川郡之南通化郡之北)
(文川臨翼同昌郡之地/也使疏吏翻種章勇翻)　六月壬子大赦　甲辰魏中
山宣王王叡卒叡疾病太皇太后魏主屢至其家視疾
及卒贈太宰立廟於平城南文士為叡作哀詩及誄者
百餘人(為于偽翻哀詩起於黄鳥古者卿大夫没君命/有司累其功徳為文以哀之曰誄孔穎達曰誄)
(累也累列生時行迹誄/之以作謚音魯水翻)及葬自稱親姻義舊縗絰哭送
者千餘人(縗倉/回翻)魏主以叡子中散大夫襲代叡為尚書
令領吏部曹(散悉/亶翻)　戊午魏封皇叔簡為齊郡王猛為
安豐王　秋七月己未朔日有食之　上使後軍參軍
車僧朗使於魏(朗使䟽吏/翻下同)甲子僧朗至平城魏主問曰
齊輔宋日淺何故遽登大位對曰虞夏登庸身陟元后
(夏户雅翻虞/夏事見尚書)魏晉匡輔貽厥子孫(事見漢/魏晉紀)時宜各異耳
　辛酉柔然别帥他稽帥衆降魏(别帥所類翻稽帥/讀曰率降户江翻)
楊文𢎞遣使請降詔復以為北秦州刺史(復扶又翻宋/順帝昇明元)
(年文𢎞/降魏)先是楊廣香卒(先悉/薦翻)其衆半奔文𢎞半奔梁州
文𢎞遣楊後起進據白水上雖授以官爵而隂敕晉夀
太守楊公則使伺便圖之(伺相/吏翻)　宋昇明中遣使者殷
靈誕荀昭先如魏聞上受禪靈誕謂魏典客曰(典客秦/官也漢)
(武帝泰初元年更名大鴻臚至/晉大鴻臚屬官又有典客令)宋魏通好(好呼/到翻)憂患是
同宋今滅亡魏不相救何用和親及劉昶入冦靈誕請
為昶司馬不許九月庚午魏閱武於南郊因宴羣臣置
車僧朗於靈誕下僧朗不肯就席曰靈誕昔為宋使今
為齊民乞魏主以禮見處(處昌/呂翻)靈誕遂與相忿詈劉昶
賂宋降人解奉君於㑹刺殺僧朗魏人收奉君誅之(解/户)
(買翻姓也/刺七亦翻)厚送僧朗之䘮放靈誕等南歸及世祖即位
昭先具以靈誕之語啓聞靈誕坐下獄死(史竟言其事/下遐稼翻)
　辛未柔然主遣使來聘與上書謂上為足下自稱曰
吾遺上師子皮袴褶(遺于季翻袴褶騎/服也褶寔入翻)約共伐魏　魏
尉元薛虎子克五固斬司馬朗之東南諸州皆平(東南/諸州)
(謂淮北四州于/魏境為東南也)尉元入為侍中都曹尚書薛虎子為彭
城鎮將(將即/亮翻)遷徐州刺史時州鎮戍兵資絹自隨不入
公庫虎子上表以為國家欲取江東先湏積穀彭城切
惟在鎮之兵不減數萬資糧之絹人十二匹用度無凖
未及代下(代更也/下替也)不免飢寒公私損費今徐州良田十
萬餘頃水陸肥沃清汴通流足以溉灌若以兵絹市牛
可得萬頭興置屯田一嵗之中且給官食半兵芸殖餘
兵屯戍且耕且守不妨捍邊一年之收過於十倍之絹
蹔時之耕足充數載之食(蹔與暫同/載子亥翻)於後兵資皆貯公
庫(貯丁/呂翻)五稔之後穀帛俱溢非直戍卒豐飽亦有吞敵
之勢魏人從之虎子為政有惠愛兵民懐之㑹沛郡太
守邵安下邳太守張攀以贓汙為虎子所案(沛下邳皆/徐州所統)
各遣子上書告虎子與江南通魏主曰虎子必不然推
案果虛詔安攀皆賜死二子各鞭一百　吐谷渾王拾
寅卒(吐從暾入/聲谷音浴)世子度易侯立冬十月戊子朔以度易
侯為西秦河二州刺史河南王　魏中書令高閭等更
定新律成(更工/衡翻)凡八百三十二章門房之誅十有六大
辟二百三十五雜刑三百七十七(辟毗/亦翻)　初高昌王闞
伯周卒(高昌建國稱/王自伯周始)子義成立是嵗其從兄首歸殺義
成自立(從才/用翻)高車王可至羅殺首歸兄弟(可至羅盖即/阿伏至羅可)
(當作/阿)以敦煌張明為高昌王國人殺明立馬儒為王(敦/徒)
(門/翻)
四年春正月壬戌詔置學生二百人以中書令張緒為
國子祭酒(晉武帝咸寜四年初立/國子學置國子祭酒)　甲戌魏大赦　三
月庚申上召司徒褚淵尚書左僕射王儉受遺詔輔太
子壬戌殂于臨光殿(年五/十六)太子即位大赦高帝沉深有
大量博學能文性清儉主衣中有玉介導(主衣主供御衣/服禁中有主衣)
(庫/)上敇中書曰留此正是興長病源(長丁丈翻/今知兩翻)即命擊
碎仍檢按有何異物皆隨此例每曰使我治天下十年
(治直/之翻)當使黄金與土同價　乙丑以褚淵錄尚書事王
儉為侍中尚書令車騎將軍張敬兒開府儀同三司丁
卯以前將軍王奐為尚書左僕射庚午以豫章王嶷為
太尉(騎竒寄翻/嶷魚力翻)　庚辰魏主臨虎圈(圏求/遠翻)詔曰虎狼猛
暴取捕之日每多傷害既無所益損費良多從今勿復
捕貢(復扶/又翻)　夏四月庚寅上大行諡曰高皇帝廟號太
祖丙午葬泰安陵(在晉陵武進縣上考承之/先葬于此所謂武進陵也)　辛卯追
尊穆妃為皇后(建元二年太子妃/裴氏卒諡曰穆)六月甲申朔立南郡
王長懋為皇太子丙申立太子妃王氏妃琅邪人也(妃/王)
(韶之/之孫)封皇子聞喜公子良為竟陵王臨汝公子卿為廬
陵王應城公子敬為安陸王(臨汝縣屬汝南郡蕭子顯/齊志應城縣屬安陸郡)
江陵公子懋為晉安王枝江公子隆為隨郡王子真為
建安王皇孫昭業為南郡王　司徒褚淵寢疾自表遜
位世祖不許(書新君廟號/以别大行)淵固請懇切癸卯以淵為司
空領驃騎將軍侍中錄尚書如故(驃匹妙翻/騎竒寄翻)　秋七月
魏發州郡五萬人治靈丘道(靈丘道自代郡靈丘南越/大山至中山即古之飛狐)
(道也治/直之翻)　吏部尚書濟陽江謐(濟子/禮翻)性諂躁(躁則/到翻)太祖
殂謐恨不豫顧命上即位謐又不遷官以此怨望誹謗
㑹上不豫謐詣豫章王嶷請間曰(嶷魚/力翻)至尊非起疾東
宮又非才公今欲作何計上知之使御史中丞沈冲奏
謐前後罪惡庚寅賜謐死(沈攸之之反江謐建假黄鉞/之議以此位通顯既以諂躁)
(徼幸則以諂躁/致禍亦宜也)　癸卯南康文簡公褚淵卒世子侍中
賁恥其父失節服除遂不仕以爵讓其弟蓁屏居墓下
終身(慕側詵翻/屛必郢翻)　九月丁巳以國哀罷國子學　氐王
楊文𢎞卒諸子皆㓜乃以兄子後起為嗣九月辛酉魏
以後起為武都王文𢎞子集始為白水太守(五代史志/武都郡建)
(威縣魏置白水郡唐貞/觀初省建威入將利縣)既而集始自立為王後起擊破
之　魏以荆州巴氐擾亂(魏世祖泰延五年置荆州於/上洛領上洛上庸魏興等郡)
(巴與氐各/是一種)以鎮西大將軍李崇為荆州刺史崇顯祖之
舅子也將之鎮勑發陜秦二州兵送之(魏收地形志太/和十一年置陜)
(州是年太和七年/也當考陜失冉翻)崇辭曰邉人失和本怨刺史今奉詔
代之自然安靖但湏一詔而已不煩發兵自防使之懐
懼也魏朝從之崇遂輕將數十騎馳至上洛(朝直遥翻/將即亮翻)
(騎竒/寄翻)宣詔慰諭民夷帖然崇命邊戍掠得齊人者悉還
之由是齊人亦還其生口二百許人二境交和無復烽
燧之警(復扶/又翻)久之徙兖州刺史兖土舊多劫盜崇命村
置一樓樓皆懸鼓盜發之處亂擊之旁村始聞者以一
擊為節次二次三俄頃之間聲布百里皆發人守險要
由是盜發無不擒獲其後諸州皆效之自崇始也　辛
未以征南將軍王僧䖍為左光祿大夫開府儀同三司
以尚書右僕射王奐為湘州刺史　宋故建平王景素
主簿何昌㝢記室王摛及所舉秀才劉璡(摛抽知翻/璡資辛翻)前
後上書陳景素徳美為之訟寃(景素死見一百三十四/卷宋蒼梧王元徽四年)
(為于/偽翻)冬十月辛丑詔聽以士禮還葬舊塋璡瓛之弟也
(瓛胡/官翻)　十一月魏髙祖將親祠七廟命有司具儀法依
古制備牲牢器服及樂章自是四時常祀皆舉之
　　世祖武皇帝上之上(諱賾字宣逺/髙帝長子也)
永明元年春正月辛亥上祀南郊大赦改元　詔以邊
境寜晏治民之官普復舊秩(宋文帝元嘉二十七年有/魏師以軍興減百官奉祿)
(淮南太守諸葛闡求減俸祿比内百官於是諸州郡縣/丞尉並悉同減至明帝時軍旅不息府藏空虛内外百)
(官並斷奉祿治/直之翻下同)　以太尉豫章王嶷領太子太傅嶷不
參朝務而常密獻謀畫上多從之(嶷魚力翻/朝直遥翻)　壬戌立
皇弟銳為南平王鏗為宜都王皇子子明為武昌王子
罕為南海王　二月辛巳以征虜將軍楊炅為沙州刺
史隂平王(炅楊廣香之子也炅/古迥翻又古惠翻)　辛丑以宕昌王梁彌
機為河凉二州刺史(宕徒/浪翻)鄧至王像舒為西凉州刺史
　宋末以治民之官六年過久乃以三年為斷(斷丁亂/翻下專)
(斷/同)謂之小滿而遷換去來又不能依三年之制三月癸
丑詔自今一以小滿為限有司以天文失度請禳之(禳/而)
(羊/翻)上曰應天以實不以文我克己求治思隆恵政若災
𤯝在我(治直吏翻/眚所景翻)禳之何益　夏四月壬午詔袁粲劉
秉沈攸之雖末節不終而始誠可錄皆命以禮改葬(三/人)
(死見一百三十四卷/宋順帝昇明三年)　上之為太子也自以年長(長知/兩翻)
與太祖同創大業(晉安王子勛之亂帝亦起兵沈/攸之反帝據湓城為衆軍節度)朝事
大小率皆專斷(朝直遥翻/斷丁亂翻)多違制度信任左右張景真
景真驕侈被服什物僭擬乘輿(被皮義翻/乘繩證翻)内外畏之莫
敢言者司空諮議荀伯玉素為太祖所親厚(諮議即諮/議參軍)
歎曰太子所為官終不知豈得畏死蔽官耳目我不啓
聞誰當啓者因太子拜陵(拜永安泰安陵/也皆在武進)密以啓太祖
太祖怒命檢校東宫太子拜陵還至方山晩將泊舟(建/康)
(城東北有方山埭直瀆所經也據沈瑀𫝊方山埭在湖/熟縣界杜佑曰東晉至陳西有石頭津東有方山津各)
(置津主一人賊曹一人直水五人以檢察禁物宋白曰/丹陽記云秦始皇鑿金陵方山斷處為瀆則今淮水經)
(城中入大江/是曰秦淮)豫章王嶷自東府乘飛鷰東迎太子(飛鷰/名馬)
(也/)告以上怒之意太子夜歸入宫太祖亦停門籥待之
明日太祖使南郡王長懋聞喜公子良宣敇詰責(詰去/吉翻)
并示以景真罪狀使以太子令收景真殺之太子憂懼
稱疾月餘太祖怒不解晝卧太陽殿王敬則直入叩頭
啟太祖曰官有天下日淺太子無事被責(被皮/義翻)人情恐
懼願官徃東宫解釋之太祖無言敬則因大聲宣㫖裝
束往東宫又勑大官設饌(饌雛戀翻/又雛晚翻)呼左右索輿(索山/客翻)
太祖了無動意敬則索衣被太祖仍牽强登輿(被皮義/翻强其)
(兩/翻)太祖不得已至東宫召諸王宴於𤣥圃長沙王晃捉
華葢(捉亦/執也)臨川王映執雉尾扇(雉尾扇編雉尾/為之以障乘輿)聞喜公
子良持酒鎗(鎗楚庚翻盛酒之器按太平御/覧鎗即鐺字但鐺非可持者)南郡王長
懋行酒太子及豫章王嶷王敬則自捧酒饌至暮盡醉
乃還(還從宣翻/又如字)太祖嘉伯玉忠藎愈見親信軍國密事
多委使之權動朝右(朝直/遥翻)遭母憂去宅二里許冠葢已
塞路左率蕭景先侍中王晏共弔之(塞悉則翻左率左/衛率也率所律翻)
自旦至暮始得前比出飢乏氣息惙然(比必寐翻惙積/雪翻疲乏也)
憤悒形於聲貌(悒乙/及翻)明日言於太祖曰臣等所見二宫
門庭比荀伯玉宅可張雀羅矣(門外可設雀羅用漢書/語師古注曰言其寂静)
(無人/行也)晏敬𢎞之從子也(王敬𢎞見用於元/嘉中從才用翻)驍騎將軍陳
𦙍叔先亦白景真及太子得失而語太子皆云伯玉以
聞(驍堅堯翻騎竒/寄翻語牛倨翻)太子由是深怨伯玉太祖隂有以豫
章王嶷代太子之意而嶷事太子愈謹(嶷魚/力翻)故太子友
愛不衰豫州刺史垣崇祖不親附太子㑹崇祖破魏兵
(見上太祖/建元三年)太祖召還朝與之密謀(朝直/遥翻)太子疑之曲加
禮待謂曰世間流言我已豁懐自今以富貴相付崇祖
拜謝㑹太祖復遣荀伯玉(復扶/又翻)勑以邊事受㫖夜發不
得辭東宫太子以為不盡誠益銜之太祖臨終指伯玉
以屬太子(屬之/欲翻)上即位崇祖累遷五兵尚書伯玉累遷
散騎常侍(散悉/亶翻)伯玉内懐憂懼上以伯玉與崇祖善恐
其為變加意撫之丁亥下詔誣崇祖招結江北荒人欲
與伯玉作亂皆收殺之　庚子魏主如崞山(崞音/郭)壬寅
還宫　閏月癸丑魏主後宫平凉林氏生子恂(後魏分/安定郡)
(置平涼郡領鶉/隂隂密二縣)大赦文明太后以恂當為太子賜林氏
死自撫養恂　五月戊寅朔魏主如武州山石窟佛寺
　車騎將軍張敬兒好信夢(好呼/到翻)初為南陽太守其妻
尚氏夢一手熱如火及為雍州夢一胛熱(雍於用翻/胛音甲)為
開府夢半身熱敬兒意欲無限常謂所親曰吾妻復夢
舉體熱矣(復扶/又翻)又自言夢舊村社樹髙至天上聞而惡
之(惡烏/路翻)垣崇祖死敬兒内自疑㑹有人告敬兒遣人至
蠻中貨易(貨易即貿易也以/我所有易我所無)上疑其有異志㑹上於華
林園設八關齋(釋氏之戒一不殺生二不偷盜三不邪/淫四不妄語五不飲酒食肉六不著花)
(鬘瓔珞香油塗身歌舞倡伎故往觀聼七不得坐髙廣/大床八不得過齋後喫食已上八戒故為八關雜錄名)
(義云八戒者俗衆所受一日一夜戒也謂/八戒一齋通謂八關齋明以禁防為義也)朝臣皆預於
坐收敬兒(朝直遥翻/坐徂卧翻)敬兒脫冠貂投地曰此物誤我丁
酉殺敬兒并其四子敬兒弟恭兒常慮為兄禍所及居
於冠軍(冠軍縣自漢以來屬南陽郡唐為鄧州臨湍/縣我朝建隆初廢臨湍入禳縣冠古玩翻)未
常出襄陽村落深阻牆垣重復敬兒每遣信輒上馬屬
鞬(重直龍翻屬之欲翻鞬居/言翻馬上盛弓矢之器)然後見之敬兒敗問至席
卷入蠻(卷讀/曰捲)後自出上恕之敬兒女為征北諮議參軍
謝超宗子婦超宗謂丹陽尹李安民曰往年殺韓信今
年殺彭越尹欲何計(用漢書薛公語激發/安民使之作亂也)安民具啓之
上素惡超宗輕慢(惡烏/路翻)使兼御史中丞袁彖奏彈超宗
丁巳收付廷尉徙越巂於道賜死(巂音/髓)以彖語不刻切
又使左丞王逡之奏彈彖輕文畧奏撓法容非(撓奴/教翻)彖
坐免官禁錮十年超宗靈運之孫(超宋靈運/子鳳之子)彖顗之弟
子也(衰顗死於義嘉/之難顗魚豈翻)　秋七月丁丑魏主及太后如神
淵池(魏太和元年起永樂遊/觀殿於北苑穿神淵池)甲申如方山　魏使假員
外散騎常侍頓丘李彪來聘　侍中左光祿大夫開府
儀同三司王僧䖍固辭開府(去年王僧/䖍除開府)謂兄子儉曰汝
任重於朝行登三事(朝直/遥翻)我若復有此授(復扶又翻/下亦復同)乃
是一門有二台司吾實懼焉累辭不拜上乃許之戊戌
加僧䖍特進儉作長梁齋制度小過僧䖍視之不悅竟
不入户儉即日毁之初王𢎞與兄弟集㑹任子孫戲適
僧達跳下地作虎子僧綽正坐采蠟燭珠為鳳凰僧達
奪取打壞亦復不惜僧䖍累十二博棊既不墜落亦不
重作(重直/龍翻)𢎞歎曰僧達俊爽當不減人然恐終危吾家
(僧達死見一百二十八/卷宋世祖孝建三年)僧綽當以名義見美僧䖍必為
長者位至公台(長知/兩翻)已而皆如其言　八月庚申驍騎
將軍王洪範自柔然還經塗三萬餘里(經塗謂所經由/之路王洪範出)
(使事見髙帝建元二/年還從宣翻又如字)　冬十月丙寅遣驍騎將軍劉纘
聘於魏魏主客令李安世主之(主客令即/典客令也)魏人出内藏
之寳使賈人鬻之於市(藏徂浪翻/賈音古)纘曰魏金玉大賤當
由山川所出安世曰聖朝不貴金玉故賤同瓦礫(礫郎/狄翻)
纘初欲多市聞其言内慙而止纘屢奉使至魏馮太后
遂私幸之(史言馮后淫縱/使疏吏翻下同)　十二月乙巳朔日有食之
　癸丑魏始禁同姓為婚　王儉進號衛將軍參掌選
事(選湏/絹翻)　是歲省巴州(置巴州見上高/帝建元二年)　魏秦州刺史
于洛侯性殘酷刑人必斷腕拔舌(斷丁管翻/腕烏貫翻)分懸四體
合州驚駭州民王元夀等一時俱反有司劾奏之(劾户/槩翻)
(义户/得翻)魏主遣使至州於洛侯常刑人處宣告吏民然後
斬之齊州刺史韓麒麟為政尚寛從事劉普慶說麒麟
曰公杖節方夏而無所誅斬何以示威麒麟曰刑罰所
以止惡仁者不得已而用之今民不犯法又何誅乎若
必斷斬然後可以立威當以卿應之普慶慚懼而起(說/輸)
(芮翻夏户雅/翻斷丁亂翻)
　
　
　
　
　
　
　
　
　資治通鑑卷一百三十五
