
　　唐正議大夫行秘書少監琅琊縣開國子顔師古注
　衛青霍去病傳第二十五
衛青字仲卿其父鄭季河東平陽人也以縣史給事侯
家平陽侯曹夀尚武帝姊陽信長公主(師古曰夀姓曹/為平陽侯當是)
(曹參之後然參傳及功臣/侯表並無之未詳其意也)季與主家僮衛媪通(師古曰/僮者婢)
(女之總稱也媪者後年老之號非/當時所呼也衛者舉其夫家姓也)生青青有同母兄衛
長君及姊子夫子夫自平陽公主家得幸武帝故青冒
姓為衛氏(師古曰冒謂假稱若/人首之有覆冒也)衛媼長女君孺次女少
兒次女則子夫子夫男弟歩廣皆冒衛氏(師古曰言歩/廣及青二人)
(皆不姓衛/而冒稱)青為侯家人少時歸其父父使牧羊民母之
子皆奴畜之不以為兄弟數(服䖍曰民母嫡母也師古/曰言鄭季正妻本在編戸)
(之間以别於公主家也今流俗書本云牧/羊人間先母之子不以為兄弟數妄増也)青嘗從人至
甘泉居室(張晏曰居室甘/泉中徒所居也)有一鉗徒相青曰貴人也官
至封侯青笑曰人奴之生得無笞罵即足矣安得封侯
事乎青壯為侯家騎從平陽主建元二年春青姊子夫
得入宮幸上皇后大長公主女也(文頴曰陳皇后/武帝姑女也)無子
妬大長公主聞衛子夫幸有身妬之迺使人捕青青時
給事建章(師古曰建/章宫中)未知名大長公主執囚青欲殺之
其友騎郎公孫敖與壯士徃簒之(師古曰逆/取曰簒)故得不死
上聞迺召青為建章監侍中及母昆弟貴賞賜數日間
累千金君孺為太僕公孫賀妻少兒故與陳掌通(師古/曰掌)
(即陳平/曾孫也)上召貴掌公孫敖由此益顯子夫為夫人青為
太中大夫元光六年拜為車騎將軍擊匈奴出上谷公
孫賀為輕車將軍出雲中太中大夫公孫敖為騎將軍
出代郡衛尉李廣為驍騎將軍出鴈門軍各萬騎青至
籠城(師古曰籠讀與龍同○宋祁云浙/本籠字從竹者無龍音後人誤作)斬首虜數百騎
將軍敖亡七千騎衛尉廣為虜所得得脱歸皆當斬贖
為庶人賀亦無功唯青賜爵闗内侯是後匈奴仍侵犯
邊(師古曰/仍頻也)語在匈奴傳元朔元年春衛夫人有男立為
皇后其秋青復將三萬騎出鴈門李息出代郡青斬首
虜數千明年青復出雲中西至髙闕(師古曰髙闕山名/也一曰塞名也在)
(朔方/之北)遂至于隴西捕首虜數千畜百餘萬走白羊樓煩
王遂取河南地為朔方郡(師古曰當北地郡/之北黄河之南也)以三千八
百户封青為長平侯青校尉蘇建為平陵侯張次公為
岸頭侯(晉灼曰河東/皮氏亭也)使建築朔方城(師古曰蘇/建築之也)上曰匈
奴逆天理亂人倫暴長虐老(師古曰謂其俗貴/少壯而賤長老也)以盗竊
為務行詐諸蠻夷造謀籍兵數為邊害(張晏曰從蠻夷/借兵鈔邊○宋)
(祁云姚本/改鈔作釰)故興師遣將以征厥罪詩不云乎薄伐獫允
至于太原(師古曰小雅六月之詩羙宣王北伐也薄伐/者言逐出之也獫允北狄名即匈奴也獫音)
(險/)出車彭彭城彼朔方(師古曰小雅出車之詩也彭彭/衆車聲也朔方北方也此詩人)
(羙出車而征因築城以攘獫允也/○宋祁曰注文城字下當添壘字)今車騎將軍青度西
河至髙闕獲首二千三百級車輜畜産畢收為鹵已封
為列侯遂西定河南地案榆谿舊塞(如淳曰案尋也榆/谿舊塞名也師古)
(曰上郡之北有諸次山諸次水出焉東/經榆林塞為榆谿言軍尋此塞而行也)絶梓領梁北河
討蒲泥破符離(如淳曰絶度也為北河作橋梁也晉灼/曰蒲泥符離二王號也師古曰符離塞)
(名/也)斬輕鋭之卒捕伏聽者(張晏曰伏於隠/處聽軍虛實)三千一十七
級(師古曰本以斬敵一首拜爵一級故謂一/首為一級因復名生獲一人為一級也)執訊獲醜
(師古曰執訊者謂生執其人而訊問之也/獲醜者得其衆也一曰醜惡也訊音信)敺馬牛羊百
有餘萬全甲兵而還益封青三千八百户其後匈奴比
嵗入代郡鴈門定襄上郡朔方(師古曰/比頻也)所殺畧甚衆語
在匈奴傳元朔五年春令青將三萬騎出髙闕衛尉蘇
建為游擊將軍左内史李沮為彊弩將軍(文頴曰/沮音爼)太僕
公孫賀為騎將軍代相李蔡為輕車將軍皆領屬車騎
將軍俱出朔方大行李息岸頭侯張次公為將軍俱出
右北平匈奴右賢王當青等兵以為漢兵不能至此飲
醉漢兵夜至圍右賢王右賢王驚夜逃獨與其愛妾一
人騎數百馳潰圍北去漢輕騎校尉郭成等追數百里
弗得得右賢禆王十餘人(師古曰禆王小王也若/言禆將也禆音頻移反)衆男
女萬五千餘人畜數十百萬(師古曰數十/萬以至百萬)於是引兵而
還至塞天子使使者持大將軍印即軍中拜青為大將
軍(師古曰/即就也)諸將皆以兵屬立號而歸上曰大將軍青躬
率戎士師大㨗獲匈奴王十有餘人益封青八千七百
户而封青子伉為宜春侯(師古曰伉音抗/又音工郎反)子不疑為隂
安侯子登為發干侯青固謝曰(師古曰固/謂再三也)臣幸得待罪
行間賴陛下神靈軍大㨗皆諸校力戰之功也陛下幸
已益封臣青臣青子在繦褓中未有勤勞上幸裂地封
為三侯非臣待罪行間所以勸士力戰之意也伉等三
人何敢受封上曰我非忘諸校功也今固且圖之乃詔
御史曰䕶軍都尉公孫敖三從大將軍擊匈奴常䕶軍
傅校獲王(師古曰傅讀曰附言敖總䕶諸軍每附部校/以致克㨗而獲王也校者營壘之稱故謂軍)
(之一部為一校或曰幡旗之名非也/每軍一校則别為幡耳不名校也)封敖為合騎侯(晉/灼)
(曰猶冠軍從/票之名也)都尉韓說從大軍出窴渾(服䖍曰塞名也/師古曰說讀曰)
(悦窴音田渾音魂○劉/敞曰大軍當云大將軍)至匈奴右賢王庭為戲下(師古/曰戲)
(讀曰麾又音許宜反言在大/將軍麾旗之下不别統衆也)搏戰獲王(師古曰搏戰擊/戰○宋祁曰注)
(末當添/也字)封說為龍額侯(師古曰額/字或作額)騎將軍賀從大將軍
獲王封賀為南窌侯(臣瓉曰茂陵中書云南奅侯此本/字也師古曰窌音普敎反奅亦同)
(字/)輕車將軍李蔡再從大將軍獲王封蔡為樂安侯校
尉李朔趙不虞公孫戎奴各三從大將軍獲王封朔為
陟軹侯不虞為隨成侯戎奴為從平侯將軍李沮李息
及校尉豆如意中郎將綰皆有功賜爵闗内侯沮息如
意食邑各三百户其秋匈奴入代殺都尉明年春大將
軍青出定襄合騎侯敖為中將軍太僕賀為左將軍翕
侯趙信為前將軍衛尉蘇建為右將軍郎中令李廣為
後將軍左内史李沮為彊弩將軍咸屬大將軍斬首數
千級而還月餘悉復出定襄斬首虜萬餘人蘇建趙信
并軍三千餘騎獨逄單于兵與戰一日餘漢兵且盡信
故胡人降為翕侯見急匈奴誘之遂將其餘騎可八百
犇降單于(師古曰犇古奔字也○/宋祁曰注末也字當去)蘇建盡亡其軍獨以
身得亡去自歸青青問其罪正閎長史安議郎周霸等
(張晏曰正軍正也閎名也如/淳曰律都軍官長史一人)建當云何(師古曰謂處斷/其罪法何至也)
霸曰自大將軍出未嘗斬禆將今建棄軍可斬以明將
軍之威閎安曰不然兵法小敵之堅大敵之禽也(師古/曰言)
(衆寡不敵以其堅戰無有退心故士卒喪盡也一/説若建恥敗而不自歸則亦被匈奴禽之而去)今建
以數千當單于數萬力戰一日餘士皆不敢有二心自
歸而斬之是示後無反意也不當斬青曰青幸得以胏
附待罪行間(師古曰胏附謂親戚也解在田蚡/傳也○宋祁曰注末也字當刪)不患無
威而霸説我以明威甚失臣意且使臣職雖當斬將以
臣之尊寵而不敢自擅專誅於境外其歸天子天子自
裁之於以風為人臣不敢專權不亦可乎(師古曰風/讀曰諷)軍
吏皆曰善遂囚建行在所(劉敞曰當云/詣行在所)是嵗也霍去病
始侯
霍去病大將軍青姊少兒子也其父霍仲孺先與少兒
通生去病及衛皇后尊少兒更為詹事陳掌妻去病以
皇后姊子年十八為侍中善騎射再從大將軍大將軍
受詔予壯士為票姚校尉(服䖍曰音飄搖師古曰票音/頻妙反姚音羊召反票姚勁)
(疾之貌也荀悦漢紀作票鷂字去病後為票騎將軍尚/取票姚之字耳今讀者音飄遥則不當其義也○宋祁)
(曰票姚當/作本音)與輕勇騎八百直棄大將軍數百里赴利斬
捕首虜過當(師古曰言計其所將人數則捕首虜為多/過於所當也一曰漢軍失亡者少而殺獲)
(匈奴數多故曰過當也其下並/同○劉敞曰大將軍衍將字)於是上曰票姚校尉去
病斬首捕虜二千二十八級得相國當户斬單于大父
行藉若侯産(張晏曰藉若胡侯也産名也師古曰/此人單于祖父之行也行音胡浪反)捕季
父羅姑比再冠軍(師古曰亦單于之季父/也羅姑其名也比類也)以二千五百
户封去病為冠軍侯上谷太守郝賢四從大將軍捕首
虜千三百級封賢為終利侯騎士孟已有功賜爵闗内
侯邑二百户是嵗失兩將軍亡翕侯功不多故青不益
封蘇建至上弗誅贖為庶人青賜千金是時王夫人方
幸於上甯乘説青曰(師古曰史記/云甯乗齊人)將軍所以功未甚多
身食萬户三子皆為侯者以皇后故也今王夫人幸而
宗族未富貴願將軍奉所賜千金為王夫人親夀(師古/曰親)
(母/也)青以五百金為王夫人親夀上聞問青青以實對上
廼拜甯乘為東海都尉校尉張騫從大將軍以嘗使大
夏留匈奴中久道軍知善水草處(師古曰道/讀曰導)軍得以無
飢渴因前使絶國功封騫為博望侯去病侯三嵗(○宋/祁云)
(三越本/作一)元狩三年春(○宋祁曰三/越本作二)為票騎將軍將萬騎
出隴西有功上曰票騎將軍率戎士隃烏盭(師古曰隃/與踰同盭)
(古戾字也烏/盭山名也)討遫濮(師古曰遫古速字也/遫濮匈奴部落名也)渉狐奴(晉灼/曰水)
(名/也)歴五王國輜重人衆攝讋者弗取(師古曰攝讋謂振/動失志氣言距戰)
(者誅服者則赦/也讋音之渉反)㡬獲單于子(師古曰㡬/音距依反)轉戰六日過焉
支山千有餘里合短兵鏖臯蘭下(應劭曰隴西白石縣/塞外河名也蘇林曰)
(匈奴中山闗名也李竒曰鏖音麃津名也晉灼曰世俗/謂盡死殺人為鏖糟文頴曰鏖音意曹反師古曰鏖字)
(本從金麀聲轉冩訛耳鏖謂苦撃而多殺也臯蘭山名/也言苦戰於臯蘭山下而多殺虜也晉説文音皆得之)
(今俗猶謂打擊之甚者曰/鏖麀牝鹿也音於求反)殺折蘭王斬盧侯王(張晏曰/折蘭盧)
(侯胡國名也殺者殺之而已斬者獲其首也師古曰折/蘭匈奴中姓也今鮮卑有是蘭姓者即其種也折音丄)
(列/反)鋭悍者誅全甲獲醜執渾邪王子(師古曰全甲謂軍/中之甲不喪失也)
(渾音下/昆反)及相國都尉㨗首虜八千九百六十級收休屠
祭天金人(如淳曰祭天以金人為主也張晏曰佛徒祠/金人也師古曰今之佛像是也休音許蚪反)
(屠音儲○宋祁曰舊本多作天祭/金人作祭天者非是刋誤亦改)師率減什七(師古曰/言其破)
(敵故匈奴之師十减其七也一曰漢兵失亡之數下皆/類此也○劉奉世曰詔書以為全甲則不應兵失亡至)
(七分也匈奴人數又何由知之元狩四年出塞馬十四/萬及還不滿三萬則非減什二矣然則率盖謂軍興財)
(用大率以減少為功故四年詔既言率減/什二遂云取食於敵而糧不絶功相因也)益封去病二
千二百户其夏去病與合騎侯敖俱出北地異道博望
侯張騫郎中令李廣俱出右北平異道廣將四千騎先
至騫將萬騎後匈奴左賢王將數萬騎圍廣廣與戰二
日死者過半所殺亦過當騫至匈奴引兵去騫坐行留
當斬贖為庶人(師古曰軍行而/輙稽留故坐法)而去病出北地遂深入
合騎侯失道不相得去病至祁連山(師古曰祁連山即/天山也匈奴呼天)
(為祁連祁/音上夷反)捕首虜甚多上曰票騎將軍渉鈞耆濟居延
(張晏曰鈞耆居延皆水名也淺曰渉深曰/濟師古曰渉謂人馬渉度也濟謂以舟船)遂臻小月氏
(師古曰臻至/也氏音支)攻祁連山揚武乎鱳得(鄭氏曰鱳音鹿張/掖縣也師古曰鄭)
(說非也此鱳得匈奴中地/名而張掖縣轉取其名耳)得單于單桓酋涂王(張晏曰/單桓酋)
(涂皆胡王也師古曰酋音才由/反涂音塗○劉敞曰衍單于字)及相國都尉以衆降下
者二千五百人可謂能舍服知成而止矣(師古曰服而/舍之功成則)
(止/也)㨗首虜三萬二百獲五王王母單于閼氏王子五十
九人相國將軍當戸都尉六十三人師大率減什三益
封去病五千四百户賜校尉從至小月氏者爵左庶長
(師古曰/第十爵)鷹擊司馬破奴(師古曰/趙破奴)再從票騎將軍斬遫濮
王捕稽且王(師古曰且/音子閭反)右千騎將王王母各一人王子
以下四十一人捕虜三千三百三十人前行捕虜千四
百人(師古曰前行謂/在軍之前而行)封破奴為從票侯(張晏曰從票騎/將軍有功因以)
(為/號)校尉髙不識從票騎將軍捕呼于耆王王子以下十
一人捕虜千七百六十八人封不識為宜冠侯校尉僕
多有功封為煇渠侯(師古曰功臣侯表作僕朋今此作/多轉冩者誤也煇音暉也○宋祁)
(曰注末也/字當刪)合騎侯敖坐行留不與票騎將軍㑹當斬贖
為庶人諸宿將所將士馬兵亦不如去病(師古曰宿舊/也兵兵器也)
去病所將常選(師古曰選取驍銳○宋/祁曰注末當有也字)然亦敢深入常
與壯騎先其大軍軍亦有天幸未嘗困絶也然而諸宿
將常留落不耦(師古曰留謂遲留落謂墜/落故不諧耦而無功也)由此去病日
以親貴比大將軍其後單于怒渾邪王居西方數為漢
所破亡數萬人以票騎之兵也欲召誅渾邪王渾邪王
與休屠王等謀欲降漢使人先要道邊(師古曰道猶言/也先為要約來)
(言之於/邊界)是時大行李息將城河上得渾邪王使即馳傳
以聞(師古曰傳音張/戀反次下亦同)上恐其以詐降而襲邊乃令去病
將兵往迎之去病既渡河與渾邪衆相望渾邪禆王將
見漢軍而多欲不降者(師古曰恐/被掩覆也)頗遁去去病乃馳入
得與渾邪王相見斬其欲亡者八千人遂獨遣渾邪王
乘傳先詣行在所盡將其衆度河降者數萬人號稱十
萬既至長安天子所以賞賜數十鉅萬封渾邪王萬戸
為漯隂侯(如淳曰漯隂平原縣也/師古曰漯音吐合反)封其禆王呼毒尼為
下摩侯(文頴曰呼毒/尼胡王名也)䧹疪為煇渠侯(文頴曰䧹音鷹疪/音庇䕃之庇師古)
(曰疪音匹履反其字從疒/非庇䕃之庇疒音女革反)禽黎為河綦侯(師古曰功臣/侯表作烏黎)
(今此作禽黎/轉寫誤耳)大當戸調雖為常樂侯(師古曰功臣侯表/作稠睢今此傳作)
(調雖表傳不/同當有誤者)於是上嘉去病之功曰票騎將軍去病率
師征匈奴西域王渾邪王及厥衆萌咸犇於率(師古曰/萌字與)
(甿同犇古奔字也○宋/祁曰注末也字當刪)以軍糧接食并將控弦萬有餘
人(師古曰言能引/弓皆堪戰陳)誅獟悍(師古曰獟徤行輕貌也字或/作趬悍勇也獟音邱昭反又)
(音丘/召反)㨗首虜八千餘級降異國之王三十二戰士不離
傷(師古曰/離遭也)十萬之衆畢懐集服仍興之勞爰及河塞度
㡬亡患(師古曰重興軍旅之勞及北河/沙塞之表可得寧息無憂患也)以千七百戸益
封票騎將軍減隴西北地上郡戍卒之半以寛天下繇
役廼分處降者於邊五郡故塞外而皆在河南因其故
俗為屬國(師古曰不改其本國之/俗而屬於漢故號屬國)其明年匈奴入右北
平定襄殺畧漢千餘人其明年上與諸將議曰翕侯趙
信為單于畫計常以為漢兵不能度幕輕留(師古曰言/輕易漢軍)
(故留而不去也一曰謂漢兵不能輕入而久留也○宋/祁云姚本於此下有臣瓚曰沙上曰幕李陵歌曰經千)
(里兮渡沙/幕十五字)今大發卒其埶必得所欲是嵗元狩四年也
春上令大將軍青票騎將軍去病各五萬騎歩兵轉者
踵軍數十萬(師古曰轉者謂運/輜重也踵接也)而敢力戰深入之士皆
屬去病去病始為出定襄當單于捕虜虜言單于東廼
更令去病出代郡令青出定襄郎中令李廣為前將軍
太僕公孫賀為左將軍主爵趙食其為右將軍(師古曰/食音異)
(其音/基)平陽侯襄為後將軍(師古曰/曹襄)皆屬大將軍趙信為
單于謀曰漢兵即度幕人馬罷(師古曰罷/讀曰疲)匈奴可坐收
虜耳(師古曰言收虜取漢軍/人馬可不費力故言坐)廼悉逺北其輜重(師古曰/送輜重)
(逺去令/處北也)皆以精兵待幕北而適直青軍出塞千餘里(師/古)
(曰直讀/曰值)見單于兵陳而待(師古曰為/行陳而待)於是青令武剛車
自環為營(張晏曰兵車也/師古曰環繞也)而縱五千騎往當匈奴匈奴
亦從萬騎㑹日且入(師古曰言/日欲没也)而大風起沙礫擊面(師/古)
(曰礫小石/也音歴)兩軍不相見漢益縱左右翼繞單于(師古曰/翼謂左)
(右舒引其兵/如鳥之翅翼)單于視漢兵多而士馬尚彊戰而匈奴不
利薄莫單于遂乘六臝壯騎可數百直冒漢圍西北馳
去(師古曰臝者驢種馬子堅忍單于自乘善走臝而/壯騎隨之也冒犯也臝音來戈反冒音莫克反)昏
漢匈奴相紛挐(師古曰紛挐亂相持/搏也挐音女居反)殺傷大當(師古曰/各大相)
(殺/傷)漢軍左校捕虜言單于未昏而去漢軍因發輕騎夜
追之青因隨其後匈奴兵亦散走㑹明行二百餘里不
得單于頗捕斬首虜萬餘級遂至窴顔山趙信城(如淳/曰趙)
(信前降匈奴匈/奴築城居之)得匈奴積粟食軍(師古曰食/讀曰飤)軍留一日
而還悉燒其城餘粟以歸青之與單于㑹也而前將軍
廣右將軍食其軍别從東道或失道(師古曰/或迷也)大將軍引
還過幕南廼相逄青欲使使歸報令長史簿責廣(師古/曰簿)
(音歩/户反)廣自殺食其贖為庶人青軍入塞凡斬首虜萬九
千級是時匈奴衆失單于十餘日右谷蠡王自立為單
于(師古曰谷音鹿/蠡音盧奚反)單于後得其衆右王廼去單于之號
(師古曰去除/也音丘吕反)去病騎兵車重與大將軍軍等(師古曰重/音直用反)
而亡禆將悉以李敢等為大校當禆將出代右北平二
千餘里直左方兵(師古曰/直當也)所斬捕功已多於青既皆還
上曰票騎將軍去病率師躬將所獲葷允之士(服䖍曰/葷音熏)
(葷允熏鬻也堯時曰熏鬻周曰獫允秦曰/匈奴師古曰葷字與薫同鬻音弋六反)約輕齎絶大
幕(師古曰輕齎者不以輜重自隨而所齎/糧食少也一曰齎字與資同謂資裝也)渉獲單于章
渠(師古曰渉謂渉水也章渠單/于之近臣也渉水而破獲之)以誅北車耆(晉灼曰/王號也)轉
擊左大將雙獲旗鼓歴度難侯(師古曰/山名也)濟弓盧(晉灼曰/水名也)
獲屯頭王韓王等三人(李竒曰皆/匈奴王號)將軍相國當户都尉
八十三人封狼居胥山禪於姑衍登臨翰海(張晏曰登/海邊山以)
(望海也有大功故増山而廣地也如淳曰翰海北/海名也師古曰積土増山曰封為墠祭地曰禪也)執訊
獲醜七萬有四百四十三級師率減什二取食於敵卓
行殊逺而糧不絶(師古曰卓/亦逺意)以五千八百户益封票騎
將軍右北平太守路博德屬票騎將軍㑹興城不失期
從至檮余山(師古曰檮音/籌其字從木)斬首捕虜二千八百級封博
德為邳離侯北地都尉衛山從票騎將軍獲王封山為
義陽侯故歸義侯因淳王復陸支(師古曰復/音芳福反)樓剸王伊
即靬(師古曰剸音之兖/反靬音居言反)皆從票騎將軍有功封復陸支
為杜侯伊即靬為衆利侯從票侯破奴昌武侯安稽從
票騎有功益封各三百户漁陽太守解校尉敢皆獲鼓
旗賜爵闗内侯解食邑三百戸敢二百戸校尉自為爵
左庶長軍吏卒為官賞賜甚多而青不得益封吏卒無
封者唯西河太守常惠雲中太守遂成受賞遂成秩諸
侯相賜食邑二百户黄金百斤惠爵闗内侯兩軍之出
塞塞閱官及私馬凡十四萬匹而後入塞者不滿三萬
匹廼置大司馬位大將軍票騎將軍皆為大司馬(晉灼/曰悉)
(加大司馬者欲令票騎將/軍去病與大將軍青等耳)定令令票騎將軍秩禄與大
將軍等自是後青日衰而去病日益貴青故人門下多
去事去病輒得官爵唯獨任安不肯去(師古曰安滎陽/人後為益州刺)
(史即遺司/馬遷書者)去病為人少言不泄有氣敢往上嘗欲敎之
呉孫兵法(師古曰呉呉起/也孫孫武也)對曰顧方畧何如耳不至學
古兵法(師古曰/顧念也)上為治第令視之對曰匈奴不滅無以
家為也由此上益重愛之然少而侍中貴不省士(師古/曰省)
(視也不/恤視也)其從軍上為遣太官齎數十乘(師古曰齎與資/同解已在前也)
既還重車餘棄粱肉(師古曰粱粟類也米/之善者重音直用反)而士有飢者
其在塞外卒乏糧或不能自振(師古曰/振舉也)而去病尚穿域
躢鞠也(服䖍曰穿地作鞠室也師古曰鞠以皮為之實/以毛蹵躢而戲也躢音徒獵反鞠音鉅六反)
事多此類青仁喜士退讓(師古曰喜/音許吏反)以和柔自媚於上
然於天下未有稱也去病自四年軍後三嵗元狩六年
薨上悼之發屬國𤣥甲軍陳自長安至茂陵(師古曰送/其葬所以)
(寵衛之也屬國即上所云分處降者/於邊五郡者也𤣥甲謂甲之黒色也)為冢象祁連山(師/古)
(曰在茂陵旁冡上有竪石/冢前有石人馬者是也)諡之并武與廣地曰景桓侯
(蘇林曰景武諡也桓廣地諡也義見諡法張/晏曰諡法布義行剛曰景辟土服逺曰桓也)子嬗嗣(師/古)
(曰嬗音/上戰反)嬗字子侯上愛之幸其壯而將之為奉車都尉
從封泰山而薨無子國除自去病死後青長子宜春侯
伉坐法失侯後五嵗伉弟二人隂安侯不疑發干侯登
皆坐酎金失侯後二嵗冠軍侯國絶後四年元封五年
青薨諡曰烈侯子伉嗣六年坐法免自青圍單于後十
四嵗而卒竟不復擊匈奴者以漢馬少又方南誅兩越
東伐朝鮮擊羌西南夷以故久不伐胡初青既尊貴而
平陽侯曹夀有惡疾就國長公主問列侯誰賢者左右
皆言大將軍主笑曰此出吾家常騎從我奈何左右曰
於今尊貴無比於是長公主風白皇后(師古曰風/讀曰諷)皇后
言之上廼詔青尚平陽主(如淳曰本陽信長公主也為/平陽侯所尚故稱平陽主)
與主合葬起冢象廬山云(師古曰在茂陵東次去病冢/之西相併者是也○宋祁云)
(浙本廬/作盧)
最大將軍青(師古曰最/亦凡也)凡七出擊匈奴斬捕首虜五萬
餘級一與單于戰收河南地置朔方郡再益封凡萬六
千三百户(○宋祁云景/德本無益字)封三子為侯侯千三百户并之
二萬二百戸其禆將及校尉侯者九人為特將者十五
人(師古曰特將謂獨/别為將而出征也)李廣張騫公孫賀李蔡曹襄韓說
蘇建皆自有傳(師古曰七人自有傳八人今列/於此下凡十五人也説讀曰悦)
李息郁郅人也(師古曰北地之縣/也郅音之日反)事景帝至武帝立八
嵗為材官將軍軍馬邑後六嵗為將軍出代後三嵗為
將軍從大將軍出朔方皆無功凡三為將軍其後常為
大行
公孫敖義渠人以郎事景帝至武帝立十二嵗為騎將
軍(○宋祁云十二嵗/景徳本作八嵗)出代亡卒七千人當斬贖為庶人
後五嵗以校尉從大將軍封合騎侯後一嵗以中將軍
從大將軍再出定襄無㓛後二嵗以將軍出北地後票
騎失期當斬(○宋祁云景/徳本無失字)贖為庶人後二嵗以校尉從
大將軍無功後十四嵗以因杅將軍築受降城十嵗復
以因杅將軍再出擊匈奴至余吾(師古曰水名/也在朔方北)亡士多
下吏當斬詐死亡居民間(○劉奉世曰武紀敖自余吾/還明年太始元年有罪要斬)
(與此不同/必有誤)五六嵗後覺復繫坐妻為巫蠱族凡四為將
軍
李沮雲中人(沮音/爼)事景帝武帝立十七嵗以左内史為
彊弩將軍後一嵗復為彊弩將軍
張次公河東人以校尉從大將軍封岸頭侯其後太后
崩為將軍軍北軍後一嵗復從大將軍凡再為將軍後
坐法失侯
趙信以匈奴相國降為侯武帝立十八年為前將軍與
匈奴戰敗降匈奴
趙食其祋栩人(師古曰馮翊之縣也祋音丁活/反又音丁外反栩音許羽反)武帝立
十八年以主爵都尉從大將軍斬首六百六十級元狩
二年賜爵闗内侯黄金百斤眀年為右將軍從大將軍
出定襄迷失道當斬贖為庶人
郭昌雲中人以校尉從大將軍元封四年以太中大夫
為㧞胡将軍屯朔方還擊昆明無功奪印
荀彘太原廣武人以御見侍中(師古曰以善御得見因/為侍中也御謂御車也)
用校尉數從大將軍元封二年為左將軍擊朝鮮無功
坐捕樓船將軍誅
最票騎將軍去病凡六出擊匈奴其四出以將軍(師古/曰再)
(出為票姚/校尉也)斬首虜十一萬餘級渾邪王以衆降數萬開
河西酒泉之地西方益少胡宼四益封凡萬七千七百
户其校尉吏有功侯者六人為將軍者二人
路博徳西河平州人以右北平太守從票騎將軍封邳
離侯票騎死後博徳以衛尉為伏波將軍伐破南越益
封其後坐法失侯為彊弩都尉屯居延卒
趙破奴太原人嘗亡入匈奴已而歸漢為票騎將軍司
馬出北地封從票侯坐財金失侯後一嵗為匈河將軍
攻胡至匈河水無功後一嵗擊虜樓蘭王後為浞野侯
後六嵗以浚稽將軍將二萬騎擊匈奴左王左王與戰
兵八萬騎圍破奴破奴為虜所得遂没其軍居匈奴中
十歳復與其太子安國亡入漢(○宋祁云越/本國作定)後坐巫蠱
族
自衛氏興大將軍青首封其後支屬五人為侯凡二十
四嵗而五侯皆奪國征和中戾太子敗衛氏遂滅而霍
去病弟光貴盛自有傳
贊曰蘇建嘗說責大將軍至尊重而天下之賢士大夫
無稱焉(師古曰言不為賢/士大夫所稱譽)願將軍觀古名將所招選者
勉之哉(師古曰勸令/招賢薦士也)青謝曰自魏其武安之厚賔客天
子常切齒彼親待士大夫招賢黜不肖者人主之柄也
人臣奉法遵職而已何與招士(師古曰與/讀曰豫)票騎亦方此
意為將如此(師古曰方/比類也)
　
　
　
　
　
　
　
　
　
　
　
　前漢書卷五十五
　前漢書卷五十五考證
衛青傳平陽侯曹夀注師古云云○(臣召南/)按史記曹
　相國世家參曽孫時尙平陽公主生子襄時病癘歸
　國立二十三年卒諡夷侯本傳後文云平陽侯曹夀
　有惡疾就國事與史記正合然則夀即時之别名也
三千一十七級○按史記作三千七十一級又益封青
　三千八百戸史記作三千戸又益封八千七百戸史
　記作六千戸
都尉韓説從大軍出窴渾○(臣召南/)按應云從大將軍
　脱将字耳又按窴渾史記作寙渾徐廣曰寙渾在朔
　方音庾以地理志核之朔方有寙渾縣為西部都尉
　治有道西北出雞鹿塞此窴渾當即寙渾也
封蔡為樂安侯○(臣召南/)按表作安樂侯又封朔為陟
　軹侯史記作渉軹侯而功臣表但作軹侯又不虞為
　隨成侯表作隨城侯又中郎將綰史記無此四字
正閎長史安注張晏曰正軍正也○胡三省曰凡軍行
　置軍正掌舉軍法以正軍中劉昭志大將軍長史秩
　千石
霍去病傳以二千五百戸封去病為冠軍侯○(臣召南/)
　按冠軍初無此縣名武帝褒去病功以南陽穰縣盧
　陽鄉宛縣臨駣聚為冠軍侯國解見地理志二千五
　百戸史記作千六百戸又封賢為終利侯史記及功
　臣表作衆利侯
過焉支山千有餘里合短兵○括地志曰焉支山一名
　刪丹山在甘州刪丹縣東南五十里王㮊曰合短兵
　下史記無鏖臯蘭下四字
全甲獲醜○(臣召南/)按此文上史記無鋭悍者三字則
　以誅全甲為一句此傳則鋭悍者誅為一句全甲獲
　醜為一句
使人先要道邊○按史記作遣使向邊境要遮漢人令
　報天子要邊文雖繁而情事曲折具見
登臨翰海注張晏如淳云云○(臣召南/)按翰海北史作
　瀚海即大漠之别名沙磧四際無涯故謂之海張晏
　如淳直以大海北海解之非也本文明云去病出代
　右北平二千餘里則其地正在大漠安能及絶逺之
　北海哉且塞外遇巨澤大湖通稱為海如蘇武牧羊
　北海上竇憲追至私渠北鞮海皆巨澤大湖如後世
　稱濶灤海之類非大海也
師率减什二○什二史記作十三又㑹興城史記作㑹
　與城又封博徳為邳離侯史記作符離侯北地都尉
　衛山史記作邢山
惟西河太守常惠○(臣召南/)按此常惠與從蘇武北使
　後封長羅侯為石將軍典屬國者别是一人
為特將者十五人○史記作十四人
公孫敖為騎將軍○凌穉隆曰史記作為驃騎將軍與
　去病同官非也漢書去驃字是
　
　前漢書卷五十五考證
欽定四庫全書
　前漢書卷五十六
　　漢　　蘭　　臺　　令　　