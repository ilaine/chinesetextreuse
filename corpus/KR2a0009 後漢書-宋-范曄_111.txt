一百四下
　　宋　　宣　　城　　太　　守范　煜撰
　　唐　　章　　懷　　太　　子　　賢注
　袁紹劉表列傳第六十四下
　　袁紹傳(子譚/)
譚自稱車騎將軍出軍黎陽尚少與其兵而使逢紀隨
之譚求益兵審配等又議不與譚怒殺逢紀曹操度河
攻譚譚告急於尚尚乃留審配守鄴自将助譚與操相
拒於黎陽自九月至明年二月大戰城下(郭緣生述征/記曰黎陽城)
(西袁譚城城南又有一/城是曹公攻譚之所築)譚尚敗退操將圍之乃夜遁還
鄴操進軍尚逆擊破操操軍還許譚謂尚曰我鎧甲不
精故前為曹操所敗今操軍退人懷歸志及其未濟出
兵掩之可令大潰此策不可失也尚疑而不許既不益
兵又不易甲譚大怒郭圖辛評因此謂譚曰使先公出
將軍為兄後者皆是審配之所搆也譚然之遂引兵攻
尚戰於外門(郛郭/之門)譚敗乃引兵還南皮(南皮今滄州縣/也章武有北皮)
(亭故此/曰南皮)别駕王脩率吏人自青州往救譚譚還欲更攻
尚問脩曰計将安出脩曰兄弟者左右手也譬人将鬬
而斷其右手曰我必勝若如是者可乎夫棄兄弟而不
親天下其誰親之屬有䜛人交鬬其間以求一朝之利
願塞耳勿聽也若斬佞臣數人復相親睦以御四方可
横行於天下譚不從尚復自將攻譚譚戰大敗嬰城固
守(前書蒯通曰必將嬰城固守/音義曰嬰謂以城自繞也)尚圍之急譚奔平原而
遣潁川辛毗詣曹操請救(魏志曰辛毗潁川陽翟人也/譚使毗詣太祖求和毗見太)
(祖致譚意太祖恱謂毗曰譚可信尚必可克不毗對曰/明公無問信與詐也直言當論其埶耳袁氏本兄弟相)
(伐非謂他人能間其間乃謂天下可定於已也一旦求/救於明公此可知也○劉攽曰注直言當論其埶耳案)
(文多一/言字)劉表以書諫譚曰天降災害禍難殷流初交殊
族卒成同盟使王室震蕩彛倫攸斁(左傳曰震蕩播越/書曰彛倫攸斁彛)
(常也倫理也攸/所也斁敗也)是以智達之士莫不痛心入骨傷時人
不能相忍也然孤與太公志同願等(言太公者尊/之謂紹也)雖楚
魏絶邈山河逈逺(楚荆州也/魏冀州也)戮力乃心共奬王室(左傳/曰同)
(好惡奨王室杜/預曰奨助也)使非族不干吾盟異類不絶吾好此孤
與太公無貳之所致也功績未卒太公殂殞賢𦙍承統
以繼洪業宣奕世之德履丕顯之祚(奕重也國語/曰奕代載德)摧嚴
敵於鄴都揚休烈於朔土顧定疆宇虎視河外凡我同
盟莫不景附何悟青蠅飛於竿旌無忌游於二壘(詩小/雅曰)
(營營青蠅止于榛䜛人罔極構我二人史記費無忌得/寵於楚平王為太子建少傅無寵於太子日夜䜛太子)
(於王欲誅太子太子亡奔宋左傳/作無極竿旌二壘者謂譚尚也)使股肱分成二體匈
膂絶為異身初聞此問尚謂不然定聞信來乃知閼伯
實沈之忿已成棄親即讎之計已決(左傳子産曰髙辛/氏有二子伯曰閼)
(伯季曰實沈居於曠林不相/能也日尋干戈以相征討)旃斾交於中原暴尸累於
城下聞之哽咽若存若亡昔三王五伯下及戰國君臣
相弑父子相殺兄弟相殘親戚相滅蓋時有之然或欲
以成王業(若周公誅/管蔡之類)或欲以定霸功(若齊桓公/殺子糾也)皆所謂
逆取順守而徼富彊於一世也未有棄親即異兀其根
本而能全於長世者也昔齊襄公報九世之讎(公羊傳/曰紀侯)
(大去其國大去者何滅之也孰滅之也齊滅之曷為不/言齊滅之為襄公諱也春秋為賢者諱何賢於襄公復)
(讎也何讎爾逺祖也衆公烹於周紀侯譛之逺祖者幾/代九代矣史記曰紀侯譛齊哀公於周周夷王烹哀公)
(其弟靖立是為胡公弟獻公立子武公立子厲公立子/文公立子成公立子荘公立子釐公立子襄公八年紀)
(遷去其邑是/為九代也)士匄卒荀偃之事是故春秋美其義君子
稱其信夫伯游之恨於齊未若太公之忿於曹也宣子
之臣承業未若仁君之繼統也(荀偃晋大夫也左傳曰/荀偃将中軍士匄佐之)
(伐齊濟河病目出及卒而視不可唅欒盈曰其為未卒/事於齊故也士匄撫之曰主茍終所不嗣事於齊有如)
(河乃暝受含伯游荀偃字也宣子/即士匄也士爕之子士㑹之孫)且君子違難不適讎
國交絶不出惡聲(左傳曰公山不狃曰君子違難不適/讎國杜預曰違奔亡也史記樂毅遺)
(燕恵王書曰臣聞古之/君子交絶不出惡聲)況忘先人之讎棄親戚之好而
為萬世之戒遺同盟之耻哉蠻夷戎狄将有誚讓之言
況我族類而不痛心邪夫欲立竹帛於當時全宗祀於
一世豈宜同生分謗爭校得失乎若冀州有不弟之慠
(左傳曰叚不/弟故不言弟)無慙順之節仁君當降志辱身以濟事為
務事定之後使天下平其曲直不亦為高義邪今仁君
見憎於夫人未若鄭莊之於姜氏昆弟之嫌未若重華
之於象敖然莊公卒崇大隧之樂象敖終受有鼻之封
願捐棄百痾追攝舊義復為母子昆弟如初(鄭武公娶/於申曰武)
(姜生莊公及叔段莊公寤生驚姜氏遂惡之愛叔段欲/立之武公弗許及莊公立姜氏為請京使居之段繕甲)
(兵将襲鄭夫人将啓之莊公遂寘姜氏於城潁而誓之/曰不及黄泉無相見也既而悔之潁考叔曰君何患焉)
(若闕地及泉隧而相見其誰曰不然從之公入而賦大/隧之中其樂也融融姜出而賦大隧之外其欒也洩洩)
(遂為母子如初事見左傳史記曰舜名重華父瞽叟盲/而舜母死瞽叟更娶妻生象瞽叟愛後妻子常欲殺舜)
(舜踐帝位封弟象為諸侯孟子曰象至不仁封諸有鼻/仁人之於其弟也不藏怒焉不宿怨焉親愛之而已矣)
(鼻國在永州營道縣/北今猶謂之鼻亭)今整勒士馬瞻望鵠立又與尚書
諫之並不從(魏氏春秋載表遺尚書曰知變起辛郭禍/結同生追閼伯實沈之蹤忘常棣死喪之)
(義親尋干戈僵尸流血聞之哽咽若存若亡昔軒轅有/涿鹿之戰周公有商奄之師皆所以翦除穢害而定王)
(業非強弱之爭喜怒之忿也故雖滅親不尤誅兄不傷/今二君初承洪業纂繼前軌進有國家傾危之慮退有)
(先公遺恨之負當唯曹是務唯國是康何者金木水火/剛柔相濟然後剋得其和能為人用今青州天性峭急)
(迷於曲直仁君度數𢎞廣綽然有餘當以大苞小以優/容劣先除曹操以平先公之恨事定之後乃議曲直之)
(評不亦善乎若留神逺圖剋己復禮當振旅長驅共奨/王室若迷而不返遵而無改則胡夷將有誚讓之言況)
(我同盟復能戮力仁君之役哉此韓盧東郭自困於前/而遺田父之獲者也憤躍鶴望冀聞和同之聲若其泰)
(也則袁族其與漢升降乎如其否也則/同盟永無望矣表二書並見王粲傳)曹操遂還救譚
十月至黎陽尚聞操度河乃釋平原還鄴尚將呂曠高
翔畔歸曹氏譚復隂刻将軍印以假曠翔操知譚詐乃
以子整聘譚女以安之(魏志曰整建安二十二年封郿/侯二十三年薨無子黄初二年)
(追進爵諡/曰戴公)而引軍還九年三月尚使審配守鄴復攻譚
於平原配獻書於譚曰配聞良藥苦口而利於病忠言
逆耳而便於行(孔子家語曰忠言/逆耳而利於行)願將軍緩心抑怒終
省愚辭蓋春秋之義國君死社稷忠臣死君命(左傳晏/嬰曰君)
(為社稷死則死之為社稷亡則亡之晉解揚/曰受命以出有死無隕死而成命臣之祿也)茍圖危宗
廟剝亂國家親疎一也(左傳曰天/實剝亂也)是以周公垂涕以斃
管蔡之獄(左傳曰鄭子太叔曰周公殺管/叔放蔡叔夫豈不愛王室故也)季友歔欷而
行叔牙之誅(公羊傳曰公子牙卒何以不稱弟殺也為/季子諱殺也莊公病叔牙曰魯一生一及)
(君以知之慶父存也季子曰夫何敢是將為亂和藥而/飲之曰公子從吾言而飲此則可以無為天下戮笑必)
(有後於魯國誅不避兄弟君臣之義也○/劉攽曰注慶父存也案公羊云慶父也存)何則義重人
輕事不獲已故也昔先公廢黜將軍以續賢兄立我將
軍以為嫡嗣上告祖靈下書譜牒海内逺近誰不備聞
何意凶臣郭圖妄畫蛇足(戰國策曰楚有祠者賜其舍/人酒一巵相謂曰數人飲之)
(不足一人飲之有餘請各畫地為蛇先成者飲酒一人/蛇先成引酒且飲乃左手持酒右手畫蛇曰吾能為之)
(足未成一人蛇成奪其巵曰蛇固無足子/安能為足遂飲酒為蛇足者終亡其酒)曲辭謟媚交
亂懿親至令將軍忘孝友之仁襲閼沈之迹放兵鈔突
屠城殺吏寃魂痛於幽㝠創痍被於草棘又乃圖獲鄴
城許賞賜秦胡其財物婦女豫有分數又云孤雖有老
母趣使身體完具而已聞此言者莫不悼心揮涕使太
夫人憂哀憤隔我州君臣監寐悲歎誠拱黙以聼執事
之圖則懼違春秋死命之節貽太夫人不測之患損先
公不世之業我将軍辭不獲命以及館陶之役(貽遺也/不世猶)
(言非常也獻帝春秋曰譚尚遂尋干戈以相征討譚軍/不利保于平原尚乃軍于館陶譚擊之敗尚走保險譚)
(追攻之尚設竒伏大破譚軍僵/屍流血不可勝計譚走還平原)伏惟將軍至孝蒸蒸發
於岐嶷友于之性生於自然章之以聰明行之以敏達
覽古今之舉措覩興敗之徴符輕榮財於糞土貴名位
於丘岳何意奄然迷沈墮賢哲之操(墮音許/規反)積怨肆忿
取破家之禍翹企延頸待望讎敵委慈親於虎狼之牙
以逞一朝之志豈不痛哉若乃天啓尊心革圖易慮則
我將軍匍匐悲號於將軍股掌之上配等亦當敷躬布
體以聼斧鑕之刑如又不悛禍将及之願熟詳吉凶以
賜環玦(孫卿子曰絶人/以玦反人以環)譚不納曹操因此進攻鄴審配
將馮札為内應開突門内操兵三百餘人(墨子備突篇/曰城百歩一)
(突門突門用車兩輪以木束之塗其上維置突門内度/門廣狹之令人入門四尺中置窐突門旁為橐充竈狀)
(又置艾寇即入下輪/而塞之鼔橐薰之也)配覺之從城上以大石擊門門閉
入者皆死操乃鑿壍圍城周回四十里初令淺示若可
越配望見笑而不出爭利操一夜濬之廣深二丈引漳
水以灌之自五月至八月城中餓死者過半尚聞鄴急
將軍萬餘人還救城操逆擊破之尚走依曲漳為營(漳/水)
(之/曲)操復圍之未合尚懼遣隂䕫陳琳求降不聽尚還走
藍口(相州安陽縣界有藍嵯山/與鄴相近蓋藍山之口)操復進急圍之尚將馬
延等臨陣降衆大潰尚奔中山盡收其輜重得尚印綬
節鉞及衣物以示城中城中崩沮審配令士卒曰堅守
死戰操軍疲矣幽州方至何憂無主操出行圍配伏弩
射之幾中(幾音祈中/音竹仲反)以其兄子榮為東門校尉榮夜開
門内操兵配拒戰城中生獲配操謂配曰吾近行圍弩
何多也配曰猶恨其少操曰卿忠於袁氏亦自不得不
爾意欲活之配意氣壯烈終無撓辭見者莫不歎息遂
斬之(先賢行狀曰是日先縛配將詣帳下辛毗等逆以/馬鞭擊其頭罵之曰奴汝今日眞死矣配顧曰狗)
(輩由汝曹破冀州恨不得殺汝太祖既有意/活配配無撓辭辛毗等號哭不已乃殺之)全尚母妻
子還其財寶高幹以幷州降復為刺史曹操之圍鄴也
譚復背之因略取甘陵安平勃海河間攻尚於中山尚
敗走故安從熙而譚悉收其衆還屯龍湊十二月曹操
討譚軍其門譚夜遁奔南皮臨清河而屯明年正月急
攻之譚欲出戰軍未合而破譚被髪驅馳追者意非恒
人趨奔之(趨音/促)譚墮馬顧曰咄兒過我我能富貴汝言
未絶口頭已斷地於是斬郭圖等戮其妻子熙尚為其
將焦觸張南所攻奔遼西烏桓觸自號幽州刺史驅率
諸郡太守令長背袁向曹陳兵數萬殺白馬盟令曰違
者斬衆莫敢仰視各以次㰱至别駕代郡韓珩(珩音/行)曰
吾受袁公父子厚恩今其破亡智不能救勇不能死於
義闕矣若乃北面曹氏所不能為也一坐為珩失色觸
曰夫舉大事當立大義事之濟否不待一人可卒珩志
以厲事君(先賢行狀曰珩字子佩代郡人清粹有/雅量少喪父母奉養兄姊宗族稱弟也)曹操
聞珩節甚高之屢辟不至卒於家高幹復叛執上黨太
守舉兵守壺口關(潞州上黨縣有壺山/口因其險而置關焉)十一年曹操自
征幹幹乃留其将守城自詣匈奴求救不得獨與數騎
亡欲南奔荆州上洛都尉捕斬之(典論曰上洛都尉王/琰獲高幹以功封侯)
(其妻哭於室以為琰富/貴將更娶妾媵故也)十二年曹操征遼西擊烏桓尚
熙與烏桓逆操軍戰敗走乃與親兵數千人奔公孫康
於遼東尚有勇力先與熙謀曰今到遼東康必見我我
獨為兄手擊之且據其郡猶可以自廣也康亦心䂓取
尚以為功乃先置精勇於廐中然後請尚熙熙疑不欲
進尚彊之遂與俱入未及坐康叱伏兵禽之坐於凍地
尚謂康曰未死之間寒不可忍可相與席康曰卿頭顱
方行萬里何席之為遂斬首送之康遼東人父度初避
吏為𤣥兔小吏稍仕(○劉攽曰𤣥兔/案郡名皆作菟)中平元年還為本
郡守在職敢殺伐郡中名豪與已夙無恩者遂誅滅百
餘家因東擊高句驪西攻烏桓威行海畔時王室方亂
度恃其地逺隂獨懷幸㑹襄平社生大石丈餘下有三
小石為足度以為已瑞(襄平縣屬遼東郡故城在今平/州盧龍縣西南魏志曰時襄平)
(延里社生大石或謂度曰此漢宣帝冠石祥也里名與/先君同社主土地明當有土地有三公輔也度益喜)
初平元年乃分遼東為遼西中遼郡並置太守越海收
東萊諸縣為營州刺史(為猶/置也)自立為遼東侯平州牧追
封父延為建義侯立漢二祖廟承制設壇墠於襄平城
南郊祀天地藉田理兵乘鸞輅九旒旄頭羽騎建安九
年司空曹操表為奮威將軍封永寧郷侯度死康嗣故
遂據遼土焉
　　劉表傳
劉表字景升山陽高平人魯恭王之後也(恭王景帝/子名餘)身
長八尺餘姿貎溫偉與同郡張儉等俱被訕議號為八
顧詔書捕案黨人表亡走得免黨禁解辟大将軍何進
掾初平元年長沙太守孫堅殺荆州刺史王叡(王氏譜/曰叡字)
(通曜晉太保祥之伯父也吳錄曰叡見執驚曰/我何罪堅曰坐無所知叡窮迫刮金飲之而死)詔書以
表為荆州刺史時江南宗賊大盛(宗黨共/為賊)又袁術阻兵
屯魯陽表不能得至乃單馬入宜城(宜城縣屬南郡本/鄢惠帝三年改名)
(宜/城)請南郡人蒯越襄陽人蔡瑁與共謀畫(傅子曰越字/異度魏太祖)
(平荆州與荀彧書曰不/喜得荆州喜得異度耳)表謂越曰宗賊雖盛而衆不附
若袁術因之禍必至矣吾欲徴兵恐不能集其策焉出
對曰理平者先仁義理亂者先權謀兵不在多貴乎得
人袁術驕而無謀宗賊率多貪暴越有所素養者使人
示之以利必持衆來使君誅其無道施其才用威德既
行襁負而至矣兵集衆附南据江陵北守襄陽荆州八
郡(漢官儀曰荆州管長沙零陵桂陽/南陽江陵武陵南郡章陵等是也)可傳檄而定公路
雖至無能為也表曰善乃使越遣人誘宗賊帥至者十
五人皆斬之而襲取其衆唯江夏賊張虎陳坐擁兵據
襄陽城表使越與龐季往譬之乃降江南悉平諸守令
聞表威名多解印綬去表遂理兵襄陽以觀時變袁術
與其從兄紹有隙而紹與表相結故術共孫堅合從襲
表表敗堅遂圍襄陽㑹表将黄祖救至堅為流箭所中
死餘衆退走(典畧曰劉表夜遣將黄祖潛出兵堅逆與/戰祖敗走竄峴山中堅乘勝夜追祖祖部)
(兵從竹木間射堅殺之英雄記劉表將呂介將兵緣山/向堅堅輕騎尋山討介介下兵射中堅頭應時物故與)
(此不/同)及李傕等入長安冬表遣使奉貢傕以表為鎭南
将軍荆州牧封成武侯假節以為已援建安元年驃騎
將軍張濟自關中走南陽因攻穰城中飛矢而死荆州
官屬皆賀表曰濟以窮來主人無禮至於交鋒此非牧
意牧受弔不受賀也使人納其衆衆聞之喜遂皆服從
(獻帝春秋曰濟引衆入荆州賈翊隨之歸劉表襄陽城/守不受濟因攻之為流矢所中濟從子繡收衆而退劉)
(表自責以為己無賔主禮遣使/招繡繡遂屯襄陽為表北藩)三年長沙太守張羡率
零陵桂陽三郡畔表表遣兵攻圍破羡平之(英雄記曰/張羡南陽)
(人先作零陵桂陽守甚得江湘間心然性屈彊不/順表薄其為人不甚禮也羡因是懷恨遂畔表)於是
開土遂廣南接五嶺(裴氏廣州記云大庾始安臨賀桂/陽揭陽是謂五嶺鄧徳明南康記)
(曰大庾一也桂陽甲騎二也九眞都龐/三也臨賀萌渚四也始安越城五也)北據漢川地方
數千里帯甲十餘萬初荆州人情好擾加四方駭震冦
賊相扇處處麋沸表招誘有方威懷兼洽其姦猾宿賊
更為效用萬里肅清大小咸悅而服之關西兗豫學士
歸者蓋有千數表安慰賑贍皆得資全遂起立學校博
求儒術綦母闓宋忠等(闓音/開)撰立五經章句謂之後定
愛民養士從容自保及曹操與袁紹相持於官度紹遣
人求助表許之不至亦不援曹操且欲觀天下之變從
事中郎南陽韓嵩(先賢行狀曰嵩字徳髙義/陽人少好學貧不改操)别駕劉先
說表(零陵先賢傳曰先字始宗博學/强記尤好黄老明習漢家典故)曰今豪桀並爭兩
雄相持天下之重在於将軍若欲有為起乘其敝可也
如其不然固将擇所宜從豈可擁甲十萬坐觀成敗求
援而不能助見賢而不肯歸此兩怨必集於將軍恐不
得中立矣曹操善用兵且賢俊多歸之其埶必舉袁紹
然後移兵以向江漢恐将軍不能禦也今之勝計莫若
舉荆州以附曹操操必重徳將軍長享福祚垂之後嗣
此萬全之策也蒯越亦勸之表狐疑不斷乃遣嵩詣操
觀望虛實謂嵩曰今天下未知所定而曹操擁天子都
許君為我觀其釁嵩對曰嵩觀曹公之明必得志於天
下将軍若欲歸之使嵩可也如其猶豫嵩至京師天子
假嵩一職不獲辭命(劉攽曰案文當/云辭不獲命)則成天子之臣將
軍之故吏耳在君為君不復為將軍死也惟加重思表
以為憚使强之至許果拜嵩侍中零陵太守及還盛稱
朝廷曹操之德勸遣子入侍表大怒以為懷貳陳兵詬
嵩將斬之(詬罵/也)嵩不為動容徐陳臨行之言表妻蔡氏
知嵩賢諫止之表猶怒乃考殺從行者知無它意但囚
嵩而已(傅子曰表妻蔡氏諫之曰韓嵩楚國之望/且其言直誅之無辭表乃不誅而囚之)六年
劉備自袁紹奔荆州表厚相待結而不能用也十三年
曹操自将征表未至八月表疽發背卒(代語曰表死後/八十餘年晉太)
(康中冡見發表及妻身/形如生芬香聞數里也)在荆州幾二十年家無餘積二
子琦琮表初以琦貎類於己甚愛之後為琮娶其後妻
蔡氏之姪蔡氏遂愛琮而惡琦毁譽之言日聞於表表
寵躭後妻毎信受焉又妻弟蔡瑁及外甥張允並得幸
於表又睦於琮而琦不自寧甞與琅邪人諸葛亮謀自
安之術亮初不對後乃共升髙樓因令去梯謂亮曰今
日上不至天下不至地言出子口而入吾耳可以言未
亮曰君不見申生在内而危重耳居外而安乎(申生晉/獻公之)
(太子為麗姬所譛乃自縊死重耳申生之弟懼麗姬之/䜛出奔獻公卒重耳入是為文公遂為霸主見左氏傳)
𤦺意感悟隂䂓出計㑹表將江夏太守黄祖為孫權所
殺𤦺遂求代其任及表病甚琦歸省疾素慈孝允等恐
其見表而父子相感更有託後之意乃謂𤦺曰將軍命
君撫臨江夏其任至重今釋衆擅來必見譴怒傷親之
歡重增其疾非孝敬之道也遂遏于户外使不得見琦
流涕而去之衆聞而傷焉遂以琮為嗣琮以侯印授琦
𤦺怒投之地將因奔喪作難㑹曹操軍至新野𤦺走江
南蒯越韓嵩及東曹掾傅巽等說琮歸降(傅子曰巽字/公悌瓌瑋博)
(達有知人鑒識○劉攽曰正文蒯越韓嵩及東曹掾傅/巽案下文云釋嵩之囚則此時嵩方見囚何得有說明)
(多韓嵩二字若嵩/有說亦當見封也)琮曰今與諸君據全楚之地守先君
之業以觀天下何為不可巽曰逆順有大體彊弱有定
埶以人臣而拒人主逆道也以新造之楚而禦中國必
危也以劉備而敵曹公不當也三者皆短欲以抗王師
之鋒必亡之道也将軍自料何與劉備琮曰不若也巽
曰誠以劉備不足禦曹公則雖全楚不能以自存也誠
以劉備足禦曹公則備不為將軍下也願將軍勿疑及
操軍到襄陽琮舉州請降劉備奔夏口(夏口城今之鄂/州也左傳吳伐)
(楚楚沈尹戌奔命於夏汭杜預注曰漢水入口/今夏口也○劉攽曰注漢水入口案口當作江)操以琮
為青州刺史封列侯蒯越等侯者十五人乃釋嵩之囚
(○劉攽曰案韓嵩事在上/去此甚逺不可少韓字也)以其名重甚加禮待使條品
州人優劣皆擢而用之以嵩為大鴻臚以交友禮待之
蒯越光禄勲劉先尚書令初表之結袁紹也侍中從事
鄧義諫不聼義以疾退終表世不仕操以為侍中其餘
多至大官操後敗於赤壁(赤壁山名也在/今鄂州蒲圻縣)劉備表琦為
荆州刺史明年卒
論曰袁紹初以豪俠得衆遂懷雄霸之圖天下勝兵舉
旗者莫不假以為名及臨場決敵則悍夫爭命(悍勇/也)深
籌髙議則智士傾心盛哉乎其所資也韓非曰狠剛而
不和愎過而好勝嫡子輕而庶子重斯之謂亡徴(韓非/亡徴)
(篇曰狠剛而不和愎諫而好勝不顧社稷而輕為信者/可亡也又曰太子輕庻子伉可亡也又曰太子卑而庶)
(子尊可/亡也)劉表道不相越而欲臥收天運擬蹤三分其猶
木禺之於人也(言其如刻木為人無所知也前書有木/禺龍一音義曰禺寄也寄龍形于木)
賛曰紹姿𢎞雅表亦長者稱雄河外擅彊南夏魚儷漢
舳雲屯冀馬(魚儷猶相次比也左傳曰奉公為魚儷之/陳前書音義曰舳舡後持施處也左傳曰)
(冀之北土/馬之所生)闚圖訊鼎禋天類社(闚圖謂若劉歆圖書改/名秀訊鼎謂楚子問王)
(孫滿鼎輕重也國語曰精意以享謂之禋爾雅/曰是類是禡師祭也社者隂類將興師故祭之)旣云天
工亦資人亮(工者官也亮信也尚書曰天工/人其代之又曰惟時亮天工)矜彊少成
坐談奚望(九州春秋曰曹公征烏桓諸將曰今深入逺/征萬一劉表使備襲許悔無及也郭嘉曰劉)
(表坐談客耳自知才不足以御備重任之則恐不能/制輕之則備不為用雖違國逺征無憂矣公遂征之)回
皇冢嬖身穨業喪(冢嫡也/嬖愛也)
　
　
　
　
　
　後漢書卷一百四下
　後漢書卷一百四下考證
袁紹子譚初交殊族卒成同盟○文義難曉疑有脫誤
宣子之臣承業○以魏氏春秋參校衍一臣字
劉表傳與同郡張儉等俱被訕議號為八顧○(臣世駿/)
　按黨錮傳表儉二人列於八及前後不同
時江南宗賊大盛注宗黨共為賊○宗焯曰宗恐與巴
　賨之賨同義
江夏賊張虎陳坐○何焯校本坐改生
蒯越韓嵩及東曹掾傅巽等說琮歸降劉攽曰按下文
　云釋嵩之囚此時嵩方見囚何得有說明多韓嵩二
　字若嵩有說亦當見封也○日知錄曰是表卒之後
　琮已赦嵩而出之矣下文云操至乃釋嵩之囚此史
　家欲歸美於操而不顧上下文之相戾也何焯曰魏
　志云知嵩無他乃止是則嵩未嘗見囚實勸琮降也
　封者十五人焉知嵩不在其中范書兼採傅子弗誅
　而囚之說後又補釋嵩之囚一語而仍陳氏越嵩及
　東曹掾云云乃不覺違反也韓嵩二字宜存而論之
　
　
　
　
　
　
　
　
　
　
　
　
　
　
　後漢書卷一百四下考證
