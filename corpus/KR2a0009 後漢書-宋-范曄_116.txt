一百九上
　　宋　　宣　　城　　太　　守范　煜撰
　　唐　　章　　懐　　太　　子　　賢注
　儒林列傳第六十九上
昔王莽更始之際天下散亂禮樂分崩典文殘落及光
武中興愛好經術未及下車而先訪儒雅採求闕文補
綴漏逸(禮記曰武王克殷反商未及/下車而封黄帝之後於薊)先是四方學士多
懐挾圖書遁逃林藪自是莫不抱負墳策雲會京師范
升陳元鄭興杜林衛宏劉昆桓榮之徒繼踵而集於是
立五經博士各以家法教授易有施孟梁丘京氏尚書
歐陽大小夏侯詩齊魯韓毛禮大小戴春秋嚴顔凡十
四博士太常差次總領焉建武五年乃修起太學稽式
古典籩豆干戚之容備之於列(籩豆禮器也竹謂之籩/木謂之豆干楯也戚鉞)
(也舞者/所執)服方領習矩歩者委它乎其中(方領直領也委/它行貌也委音)
(於危反它/音以支反)中元元年初建三雍明帝即位親行其禮天
子始冠通天(徐廣輿服雜注曰天子朝冠通天冠/高九寸黒介幘金博山所常服也)衣(日/)
月(續漢志曰乘輿備/文日月星辰也)備法物之駕(胡廣漢制度曰天子/出有大駕法駕小駕)
(大駕則公卿奉引大將軍驂乗大僕御屬車八十一乘/備千乘萬騎法駕公不在鹵簿唯河南尹執金吾洛陽)
(今奉引侍中驂乘奉車郎御屬車三十/六乘小駕太僕奉駕侍御史整車騎也)盛清道之儀(漢/官)
(儀曰清道以旄/頭為前驅也)坐明堂而朝羣后登靈臺以望雲物(雲/物)
(解見/明紀)袒割辟雍之上尊養三老五更饗射禮畢帝正坐
自講諸儒執經問難於前冠帶縉紳之人圜橋門而觀
聽者蓋億萬計(漢官儀曰辟雍四門外有水以節觀者/門外皆有橋觀者水外故云圜橋門也)
(圜繞/也)其後復為功臣子孫四姓末屬别立校舍捜選高
能以受其業(○劉攽曰案文/此受當作授)自期門羽林之士悉令通
孝經章句匈奴亦遣子入學濟濟乎洋洋乎盛於永平
矣建初中大會諸儒於白虎觀考詳同異連月乃罷肅
宗親臨稱制如石渠故事(石渠見/章紀)顧命史臣著為通義
(即白虎/通義是)又詔高才生受古文尚書毛詩榖梁左氏春秋
雖不立學官然皆擢高第為講郎給事近署所以網羅
遺逸博存衆家孝和亦數幸東觀覽閲書林及鄧后稱
制學者頗懈時樊凖徐防並陳敦學之宜又言儒職多
非其人於是制詔公卿妙簡其選三署郎能通經術者
皆得察舉自安帝覽政薄於蓺文博士倚席不講(禮記/曰凡)
(侍坐於大司成者逺近間三席又曰若非飲食之客則/布席席間函丈注云謂講問客也倚席言不施講坐也)
朋徒相視怠𣪚學舍頽敝鞠為園蔬(詩小雅曰鞠為茂/草注云鞠窮也)
牧兒蕘豎至於薪刈其下順帝感翟酺之言乃更修黌
宇(説文曰黌學/也黌與横同)凡所造構二百四十房千八百五十室
試明經下第補弟子增甲乙之科員各十人除郡國耆
儒皆補郎舍人本初元年梁太后詔曰大將軍下至六
百石悉遣子就學每嵗輒於鄉射月一饗會之以此為
常(漢官儀曰春三月秋九月習/鄉射禮禮生皆使太學學生)自是遊學增盛至三萬
餘生然章句漸疏而多以浮華相尚儒者之風蓋衰矣
黨人既誅其高名善士多坐流廢後遂至忿爭更相言
告亦有私行金貨定蘭臺桼書經字以合其私文熹平
四年靈帝乃詔諸儒正定五經刋於石碑為古文篆隸
三體書法以相參檢樹之學門(古文謂孔子壁中書篆/書秦始皇使程邈所作)
(也隸書亦程邈所獻也主於徒隸從簡易也謝承書曰/碑立太學門外瓦屋覆之四面欄障開門於南河南郡)
(設吏卒視之楊龍驤洛陽記載朱超石與凡書/云石經文都似碑高一丈許廣四尺駢羅相接)使天下
咸取則焉初光武遷還洛陽其經牒祕書載之二千餘
兩自此以後參倍於前及董卓移都之際吏民擾亂自
辟雍東觀蘭臺石室宣明鴻都諸藏典策文章競共剖
散其縑帛圖書大則連為帷蓋小乃制為縢囊(縢亦幐/也音徒)
(恒反説文/曰幐囊也)及王允所收而西者裁七十餘乗道路艱逺
復棄其半矣後長安之亂一時焚蕩莫不冺盡焉東京
學者猥衆難以詳載今但録其能通經名家者以為儒
林篇其自有列傳者則不兼書若師資所承(老子曰善/人者不善)
(人之師也不善人者善/人之資也故因曰師資)宜標名為證者乃著之云
前書云田何傳易授丁寛(前書寛/字子襄)丁寛授田王孫王孫
授沛人施讎東海孟喜琅邪梁丘賀(前書讎字子卿喜/字長卿賀字長翁)
由是易有施孟梁丘之學又東郡京房受易於梁國焦
延壽(前書延/壽名贛)别為京氏學又有東萊費直(前書直/字長翁)傳易
授琅邪王横為費氏學(前書横作/璜字平仲)本以古字號古文易
又沛人高相傳易授子康及蘭陵母將永為高氏學(母/將)
(姓也母/讀曰無)施孟梁丘京氏四家皆立博士費高二家未得
立
　　劉昆傳
劉昆字桓公陳留東昏人(東昏屬陳留郡東緡屬/山陽郡諸本作緡者誤)梁孝
王之𦙍也少習容禮(容儀也前書魯徐生善為容/孝文時以容為禮官大夫)平帝
時受施氏易於沛人戴賓能彈雅琴知清角之操(劉向/别錄)
(曰雅琴之意事皆出龍徳諸琴雜事中前書蓺文志曰/雅琴龍氏名徳趙氏名定韓子曰師曠對晉平公曰昔)
(黄帝合鬼神駕象車交龍畢方並轄蚩尤居前風伯/進埽雨師灑道作為清角今君徳薄不足以聽之)王
莽世教授弟子恒五百餘人每春秋饗射常備列典儀
以素木瓠葉為爼豆桑弧蒿矢以射菟首(詩小雅瓠葉/詩序曰刺幽)
(王棄禮而不能行故思古之人不以微薄廢禮焉詩曰/幡幡瓠葉采之亨之君子有酒酌言嘗之有菟斯首炰)
(之燔之君子有酒酌言獻之昆懼禮之廢故引/以瓠葉為爼實射則歌菟首之詩而為節也)每有行
禮縣宰輒率吏屬而觀之王莽以昆多聚徒衆私行大
禮有僭上心乃繫昆及家屬於外黄獄尋莽敗得免既
而天下大亂昆避難河南負犢山中(郡國志河南/郡有負犢山)建武
五年舉孝㢘不行遂逃教授於江陵光武聞之即除為
江陵令時縣連年火災昆輒向火叩頭多能降雨止風
徴拜議郎稍遷侍中𢎞農太守先是崤黽驛道多虎災
行旅不通昆為政三年仁化大行虎皆負子渡河帝聞
而異之二十二年徴代杜林為光禄勲詔問昆曰前在
江陵反風滅火後守𢎞農虎北渡河行何徳政而致是
事昆對曰偶然耳左右皆笑其質訥帝歎曰此乃長者
之言也顧命書諸策乃令入授皇太子及諸王小侯五
十餘人二十七年拜騎都尉三十年以老乞骸骨詔賜
洛陽第舍以千石禄終其身中元二年卒子軼字君文
傳昆業門徒亦盛永平中為太子中庶子建初中稍遷
宗正卒官遂世掌宗正焉
　　洼丹傳
洼丹字子玉(風俗通/洼音圭)南陽育陽人也世傳孟氏易王莽
時常避世教授専志不仕徒衆數百人建武初為博士
稍遷十一年為大鴻臚作易通論七篇世號洼君通丹
學義研深易家宗之稱為大儒十七年卒於官年七十
時中山觟陽鴻字孟孫(姓觟陽名鴻也觟音胡瓦反其/字從角或作鮭從魚者音胡佳)
(反/)亦以孟氏易教授有名稱永平中為少府
　　任安傳
任安字定祖廣漢綿竹人也少遊太學受孟氏易兼通
數經又從同郡楊厚學圖讖究極其術時人稱曰欲知
仲桓問任安又曰居今行古任定祖學終還家教授諸
生自逺而至初仕州郡後太尉再辟除博士公車徴皆
稱疾不就州牧劉焉表薦之時王塗隔塞詔命竟不至
年七十九建安七年卒于家
　　楊政傳
楊政字子行京兆人也少好學從代郡范升受梁丘易
善説經書京師為之語曰説經鏗鏗楊子行教授數百
人范升嘗為出婦所告坐繫獄政乃肉袒以箭貫耳抱
升子潛伏道傍候車駕而持章叩頭大言曰范升三娶
唯有一子今適三嵗孤之可哀武騎虎賁懼驚乗輿舉
弓射之猶不肯去旄頭又以㦸义政傷胷政猶不退哀
泣辭請有感帝心詔曰乞楊生師(乞讀/曰氣)即尺一出升政
由是顯名為人嗜酒不拘小節果敢自矜然篤於義時
帝壻梁松皇后弟陰就皆慕其聲名而請與交友政每
共言論常切磋懇至不為屈撓嘗詣揚虚侯馬武武難
見政稱疾不為起政入戸徑升牀排武把臂責之曰卿
蒙國恩備位藩輔不思求賢以報殊寵而驕天下英俊
此非養身之道也今日動者刀入脅武諸子及左右皆
大驚以為見劫操兵滿側政顔色自若會陰就至責數
武令為交友其剛果任情皆如此也建初中官至左中
郎將
　　張興傳
張興字君上潁川鄢陵人也習梁丘易以教授建武中
舉孝㢘為郎謝病去復歸聚徒後辟司徒馮勤府勤舉
為孝㢘稍遷博士永平初遷侍中祭酒十年拜太子少
傅顯宗數訪問經術既而聲稱著聞弟子自逺至者著
録且萬人為梁丘家宗(著於/籍録)十四年卒於官子魴傳興
業位至張掖屬國都尉
　　戴憑傳
戴憑字次仲汝南平輿人也習京氏易年十六郡舉明
經徴試博士拜郎中時詔公卿大會羣臣皆就席憑獨
立光武問其意憑對曰博士説經皆不如臣而坐居臣
上是以不得就席帝即召上殿令與諸儒難説憑多所
解釋帝善之拜為侍中數進見問得失帝謂憑曰侍中
當匡補國政勿有隠情憑對曰陛下嚴帝曰朕何用嚴
憑曰伏見前太尉西曹掾蔣遵清亮忠孝學通古今陛
下納膚受之訴遂致禁錮(論語孔子曰膚受之訴注云/謂受人之訴辭皮膚之不深)
(知其情核也○劉攽曰注受人訴辭/皮膚之不深案文少一在字一外字)世以是為嚴帝怒
曰汝南子欲復黨乎憑出自繫廷尉有詔勅出後復引
見憑謝曰臣無謇諤之節而有狂瞽之言不能以尸伏
諫(韓詩外傳曰昔衞大夫史魚病且死謂其子曰我數/知蘧伯玉之賢而不能進彌子瑕不肖而不能退死)
(不當居䘮正堂殯我於側室足矣衞君問其故子以父/言聞於君君乃召蘧伯玉而貴之彌子瑕退之徙殯於)
(正堂成禮/而後去)偸生茍活誠慙聖朝帝即勅尚書解遵禁錮
拜憑虎賁中郎將以侍中兼領之正旦朝賀百僚畢會
帝令羣臣能説經者更相難詰義有不通輒奪其席以
益通者憑遂重坐五十餘席故京師為之語曰解經不
窮戴侍中在職十八年卒於官詔賜東園梓器錢二十
萬時南陽魏滿字叔牙亦習京氏易教授永平中至𢎞
農太守
　　孫期傳
孫期字仲彧濟陰成武人也少為諸生習京氏易古文
尚書家貧事母至孝牧豕於大澤中以奉養焉逺人從
其學者皆執經壟畔以追之里落化其仁讓黄巾賊起
過期里陌相約不犯孫先生舍郡舉方正遣吏齎羊酒
請期期驅豕入草不顧司徒黄琬特辟不行終於家建
武中范升傳孟氏易以授楊政而陳元鄭衆皆傳費氏
易其後馬融亦為其傳融授鄭𤣥𤣥作易注荀爽又作
易傳自是費氏興而京氏遂衰
前書云濟南伏生(名/勝)傳尚書授濟南張生及千乗歐陽
生(前書字/伯和)歐陽生授同郡兒寛寛授歐陽生之子世世
相傳至曾孫歐陽高(高字/子陽)為尚書歐陽氏學張生授夏
侯都尉(都尉/名)都尉授族子始昌始昌傳族子勝為大夏
侯氏學勝傳從兄子建建别為小夏侯氏學三家皆立
博士又魯人孔安國傳古文尚書授都尉朝(姓都尉/名朝)朝
授膠東庸譚為尚書古文學未得立
　　歐陽歙傳
歐陽歙字正思樂安千乗人也自歐陽生傳伏生尚書
至歙八世皆為博士歙既傳業而恭謙好禮讓王莽時
為長社宰(長社今許/州縣也)更始立為原武令世祖平河北到
原武見歙在縣修政遷河南都尉後行太守事世祖即
位始為河南尹封被陽侯(被陽故城在今淄/州高苑縣西南)建武五年
坐事免官明年拜揚州牧遷汝南太守推用賢俊政稱
異迹九年更封夜侯(夜今萊/州掖縣)歙在郡教授數百人視事
九嵗徴為大司徒坐在汝南臧罪千餘萬發覺下獄諸
生守闕為歙求哀者千餘人至有自髠剔者平原禮震
年十七聞獄當斷馳之京師行到河内獲嘉縣自繫上
書求代歙死曰伏見臣師大司徒歐陽歙學為儒宗八
世博士而以臧咎當伏重辜歙門單子㓜未能傳學身
死之後永為廢絶上令陛下獲殺賢之譏下使學者䘮
師資之益乞殺身以代歙命書奏而歙已死獄中(謝承/書曰)
(震字仲威光武嘉其仁義拜震郎/中後以公事左遷淮陽王廐長)歙掾陳元上書追訟
之言甚切至帝乃賜棺木贈印綬賻縑三千匹子復嗣
復卒無子國除濟陰曹曾字伯山從歙受尚書門徒三
千人位至諫議大夫子祉河南尹傳父業教授又陳留
陳弇字叔明亦受歐陽尚書於司徒丁鴻仕為蘄長(續/漢)
(書曰弇以尚書教授躬自耕/種常有黄雀飛來随弇翺翔)
　　牟長傳
牟長字君高樂安臨濟人也其先封牟春秋之末國滅
因氏焉長少習歐陽尚書不仕王莽世祖建武二年大
司空𢎞(宋𢎞/也)特辟拜博士稍遷河内太守坐墾田不實
免長自為博士及在河内諸生講學者常有千餘人著
録前後萬人著尚書章句皆本之歐陽氏俗號為牟氏
章句復徴為中散大夫賜告一嵗卒於家子紆又以隠
居教授門生千人肅宗聞而徴之欲以為博士道物故
(在路死也案魏臺訪問物故之義高堂隆答曰聞之/先師物無也故事也言死者無復所能於事故也)
　　宋登傳
宋登字叔陽京兆長安人也父由為太尉登少傳歐陽
尚書教授數千人為汝陰令政為明能號稱神父遷趙
相入為尚書僕射順帝以登明識禮樂使持節臨太學
奏定典律轉拜侍中數上封事抑退權臣由是出為潁
川太守市無二價道不拾遺病免卒於家汝陰人配社
祠之
　　張馴傳
張馴字子儁濟陰定陶人也少遊太學能誦春秋左氏
傳以大夏侯尚書教授辟公府舉高第拜議郎與蔡邕
共奏定六經文字擢拜侍中典領祕書近署甚見納異
多因便宜陳政得失朝廷嘉之遷丹陽太守化有恵政
光和七年徴拜尚書遷大司農初平中卒於官
　　尹敏傳
尹敏字㓜季南陽堵陽人也(堵音/者)少為諸生初習歐陽
尚書後受古文兼善毛詩榖梁左氏春秋建武二年上
疏陳洪範消災之術時世祖方草創天下未遑其事命
敏待詔公車拜郎中辟大司空府帝以敏博通經記令
校圖讖使蠲去崔發所為王莽著録次比(前書王莽居/攝三年廣饒)
(侯劉京車騎將軍千人扈雲太保屬臧鴻奏符命京言/齊郡新井雲言巴郡石牛鴻言扶風雍石莽皆迎受十)
(一月甲子莽上奏太后曰巴郡石牛雍石文皆到未央/宫之前殿臣與太保安陽侯舜等視天風起塵㝠風止)
(得銅章帛圖於石前文曰天告帝符獻者封侯承天命/用神説騎都尉崔發等視説其後莽封發為説符侯)
敏對曰讖書非聖人所作其中多近鄙别字頗類世俗
之辭恐疑誤後生帝不納敏因其闕文增之曰君無口
為漢輔帝見而怪之召敏問其故敏對曰臣見前人增
損圖書敢不自量竊幸萬一帝深非之雖竟不罪而亦
以此沈滯與班彪親善每相遇輒日旰忘食夜分不寢
(旰晩/也)自以為鍾期伯牙莊周恵施之相得也(説苑曰伯/牙子鼔琴)
(其友鍾子期聽之志在於山水子期皆知之子期死伯/牙屏琴絶絃終身不復鼔琴莊子曰莊子送葬過恵子)
(之墓顧謂從者曰郢人堊墁其鼻端若蠅翼使匠石斵/之匠石運斤成風聽而斵之盡堊而鼻不傷郢人立不)
(失容元君聞之召匠石曰當為寡人為之匠石曰臣則/嘗斵之雖然臣之質死久矣自恵子之死吾無以為質)
(矣吾無與言之堊墁有泥墁之也堊/音於各反墁音莫干反蠅翼薄也)後三遷長陵令永
平五年詔書捕男子周慮慮素有名稱而善於敏敏坐
繫免官及出歎曰瘖聾之徒真世之有道者也何謂察
察而遇斯患乎(○劉攽曰何謂察察案文謂當作為言/何故為此察察也後人不曉為謂多相)
(亂/也)十一年除郎中遷諫議大夫卒於家
　　周防傳
周防字偉公汝南汝陽人也父揚少孤㣲常修逆旅(杜/預)
(注左傳曰逆/旅客舍也)以供過客而不受其報防年十六仕郡小
吏世祖廵狩汝南召掾史試經防尤能誦讀拜為守丞
防以未冠謁去(禮男子二十冠自以年/未成人故請去謁請也)師事徐州刺史
蓋豫受古文尚書經明舉孝㢘拜郎中撰尚書雜記三
十二篇四十萬言太尉張禹薦補博士稍遷陳留太守
坐法免年七十八卒於家子舉自有傳
　　孔僖傳
孔僖字仲和魯國魯人也自安國以下世傳古文尚書
毛詩曽祖父子建少遊長安與崔篆友善及篆仕王莽
為建新大尹(莽改千乗國曰建信又/改曰建新郡守曰大尹)嘗勸子建仕對曰
吾有布衣之心子有衮冕之志各從所好不亦善乎道
既乖矣請從此辭遂歸終於家僖與崔篆孫駰復相友
善同遊太學習春秋因讀吳王夫差時事僖廢書歎曰
若是所謂畫龍不成反為狗者(夫差伐越敗之越王勾/踐乃以甲兵五千人棲)
(於㑹稽使大夫種因吳太宰嚭而行成吳王將許之伍/子胥諫曰今不滅後必悔之吳王不聽後勾踐滅吳吳)
(王曰吾悔不用子胥之言遂自剄死○劉攽曰/正文畫龍不成案古語皆云畫虎不成此誤)駰曰然
昔孝武皇帝始為天子年方十八崇信聖道師則先王
五六年間號勝文景(前書武帝年十七即位即位一年/議立明堂安車蒲輪徴魯申公六)
(年舉賢良班固贊曰以武帝之雄才大略不改文/景之恭儉以濟斯人雖詩書所稱何以加兹也)及後
恣已忘其前之為善(謂武帝末年好神仙祭祀之事征/伐四夷連兵三十餘年又信巫蠱)
(天下户口減半人相食/筭及舟車官賣鹽鐵也)僖曰書傳若此多矣鄰房生梁
郁儳和之曰(儳謂不與之言而傍對也禮/記曰母儳言儳音士鑒反)如此武帝亦
是狗邪僖駰黙然不對郁怒恨之陰上書告駰僖誹謗
先帝刺譏當世事下有司駰詣吏受訊僖以吏捕方至
恐誅乃上書肅宗自訟曰臣之愚意以為凡言誹謗者
謂實無此事而虚加誣之也至如孝武皇帝政之美惡
顯在漢史坦如日月是為直説書傳實事非虚謗也夫
帝者為善則天下之善咸歸焉其不善則天下之惡亦
萃焉斯皆有以致之故不可以誅於人也(誅責/也)且陛下
即位以來政教未過而徳澤有加(言政教未/有過失也)天下所具
也臣等獨何譏刺哉假使所非實是則固應悛改儻其
不當亦宜含容又何罪焉陛下不推原大數深自為計
徒肆私忿以快其意臣等受戮死即死耳顧天下之人
必回視易慮以此事闚陛下心自今以後茍見不可之
事終莫復言者矣臣之所以不愛其死猶敢極言者誠
為陛下深惜此大業陛下若不自惜則臣何頼焉齊桓
公親揚其先君之惡以唱管仲(國語曰魯莊公束縛管/仲以與齊桓公公親迎)
(於郊而與之坐問焉昔吾先君襄公築臺以為高位田/狩畢弋不聽國政卑聖侮士而唯女是崇九妃六嬪陳)
(妾數百食必粱肉衣必文繡戎士凍餒是以國家不日/引不月長恐宗廟不掃除社稷不血食敢問為此若何)
(管子曰昔者聖王之理天下定人之居成人之事而慎/用其六柄焉四人者勿使雜處雜處則其言哤其事易)
(也/)然後羣臣得盡其心今陛下乃欲以十世之武帝逺
諱實事豈不與桓公異哉臣恐有司卒然見搆銜恨蒙
枉不得自叙使後世論者擅以陛下有所方比寧可復
使子孫追掩之乎謹詣闕伏待重誅帝始亦無罪僖等
意及書奏立詔勿問拜僖蘭臺令史元和二年春帝東
廵狩還過魯幸闕里以太牢祠孔子及七十二弟子作
六代之樂(黄帝曰雲門堯曰咸池舜曰大韶/禹曰大夏湯曰大濩周曰大武)大㑹孔氏
男子二十以上者六十三人命儒者講論僖因自陳謝
帝曰今日之㑹寜於卿宗有光榮乎對曰臣聞明王聖
主莫不尊師貴道今陛下親屈萬乗辱臨敝里此乃崇
禮先師増煇聖徳至於光榮非所敢承帝大笑曰非聖
者子孫焉有斯言乎遂拜僖郎中賜褒成侯損及孔氏
男女錢帛詔僖從還京師使校書東觀冬拜臨晉令崔
駰以家林筮之(崔篆所作/易林也)謂為不吉止僖曰子盍辭乎
僖曰學不為人仕不擇官吉凶由已而由卜乎在縣三
年卒官遺令即葬二子長彦季彦並十餘嵗蒲坂令許
君然勸令反魯對曰今載柩而歸則違父令舍墓而去
心所不忍遂留華陰長彦好章句學季彦守其家業門
徒數百人延光元年河西大雨雹大者如斗安帝詔有
道術之士極陳變𤯝乃召季彦見於徳陽殿帝親問其
故對曰此皆陰乗陽之徴也今貴臣擅權母后黨盛陛
下宜修聖徳慮此二者帝黙然左右皆惡之舉孝㢘不
就三年年四十七終於家初平帝時王莽秉政乃封孔
子後孔均為褒成侯追謚孔子為褒成宣尼(○劉攽曰/案文此少)
(一公/字)及王莽敗失國建武十三年世祖復封均子志為
褒成侯志卒子損嗣永元四年徙封褒亭侯損卒子曜
嗣曜卒子完嗣世世相傳至獻帝初國絶(臣賢案獻帝/後至魏封孔)
(子二十一葉孫美為崇聖侯晋封二十三葉孫震為奉/聖亭侯後魏封二十七葉孫乗為崇聖大夫太和十九)
(年孝文幸魯親祠孔子廟又改封二十八葉孫珍為崇/聖侯北齊改封三十一葉孫為恭聖侯周武帝平齊改)
(封鄒國公隋文帝仍舊封鄒國公隋煬帝改封為紹聖/侯貞觀十一年封夫子裔孫子徳倫為褒聖侯倫今見)
(存/)
　　楊倫傳
楊倫字仲理陳留東昏人也少為諸生師事司徒丁鴻
習古文尚書為郡文學掾更歴數將志乖於時以不能
人間事遂去職不復應州郡命講授於大澤中弟子至
千餘人元初中郡禮請三府並辟公車徴皆辭疾不就
後特徴博士為清河王傅是嵗安帝崩倫輒棄官奔䘮
號泣闕下不絶聲閻太后以其専擅去職坐抵罪順帝
即位詔免倫刑遂留行䘮于恭陵服闋徴拜侍中是時
邵陵令任嘉在職貪穢因遷武威太守後有人奏嘉臧
罪千萬徴考廷尉其所牽染將相大臣百有餘人倫乃
上書曰臣聞春秋誅惡及本本誅則惡消振裘持領領
正則毛理今任嘉所坐狼籍未受辜戮猥以垢臭改典
大郡自非案坐舉者無以禁絶姦萌徃者湖陸令張疊
蕭令駟賢徐州刺史劉福等釁穢既章咸伏其誅而豺
狼之吏至今不絶者豈非本舉之主不加之罪乎昔齊
威之霸殺姦臣五人幷及舉者以弭謗讟當斷不斷黄
石所戒(黄石公三略曰當/斷不斷反受其亂)夫聖王所以聽僮夫匹婦之
言者猶塵加嵩岱霧集淮海雖未有益不為損也惟陛
下留神省察奏御有司以倫言切直辭不遜順下之尚
書奏倫探知密事徼以求直坐不敬結鬼薪(結正其罪/也鬼薪取)
(薪以給宗廟/三嵗刑也)詔書以倫數進忠言特原之免歸田里陽
嘉二年徴拜太中大夫将軍梁商以為長史諫諍不合
出補常山王傅病不之官詔書勅司隸催促發遣倫乃
留河内朝歌以疾自上曰有留死一尺無北行一寸刎
頸不易九裂不恨(裂死也楚詞曰雖/九死其猶未悔也)匹夫所執彊於三
軍(論語曰三軍可奪帥/也匹夫不可奪志也)固敢有辭帝乃下詔曰倫出幽
升高(詩曰出自幽/谷升於喬木)寵以藩傅稽留王命擅止道路託疾
自從茍肆狷志(狷狂狷/也音絹)遂徴詣廷尉有詔原罪倫前後
三徴皆以直諫不合既歸閉門講授自絶人事公車復
徴遜遁不行卒於家(遁逃/也)中興北海牟融習大夏侯尚
書東海王良習小夏侯尚書沛國桓榮習歐陽尚書榮
世習相傳授東京最盛扶風杜林傳古文尚書林同郡
賈逵為之作訓馬融作傳鄭𤣥注解由是古文尚書遂
顯于世
　
　
　
　
　
　
　
　
　
　
　
　後漢書卷一百九上
　後漢書卷一百九上考證
儒林傳詩齊魯韓毛○何焯曰衍一毛字此時毛詩未
　得立也且如此乃十五非十四矣參以百官志博士
　果十四人詩三齊魯韓氏應劭漢官儀並同
天子始冠通天衣日月○何焯曰漢承秦故郊祀皆服
　袀糸至顯宗而革故統冠曰始詳輿服志
本初元年○監本宋本俱作太初(臣會汾/)按質帝無太
　初年號明是本字今改正
熹平四年靈帝乃詔諸儒正定五經刋於石碑為古文
　篆隸三體書法以相參檢○(臣世駿/)按趙明誠金石
　録云儒林傳序云為古文篆隸三體者非也蔡邕所
　書乃八分而三體石經乃魏時所建
孫期傳自是費氏興而京氏遂衰○何焯校本京氏上
　疑當有孟氏二字
尹敏傳其中多近鄙别字○何焯曰如以劉為卯金刀
　以泉貨為白水眞人皆别字之徴也
周防傳父揚少孤微○周勰傳云自勰曽祖父揚至勰
　孫恂六世知名則揚亦嘗顯名史略之耳
孔僖傳世傳古文尚書毛詩○(臣良裘/)按此毛字亦疑
　衍又安國未聞受毛詩疑魯詩之譌
作六代之樂○何焯曰按前書秦時惟餘韶武安得經
　新莽之亂尚備此樂云六代者史仍一時之夸飾也
　
　
　
　
　
　
　
　
　
　後漢書卷一百九上考證
