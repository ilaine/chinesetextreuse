
　資治通鑑卷二百四十三　宋　司馬光　撰
　　　　　　　　　　　　　　胡三省　音注
　唐紀五十九(起昭陽單閼盡著/雍涒灘凡六年)
　　穆宗睿聖文惠孝皇帝下
長慶三年春正月癸未賜兩軍中尉以下錢二月辛卯
賜統軍軍使等綿綵銀器各有差(綿當/作錦)　户部侍郎牛
僧孺素為上所厚初韓𢎞之子右驍衞將軍公武為其
父謀以財結中外(為其于/偽翻)及公武卒𢎞繼薨稺孫紹宗
嗣主藏奴與吏訟於御史府(藏徂/浪翻)上憐之盡取𢎞財簿
自閱視凡中外主權(主權謂中外官/之有事權者)多納𢎞貨獨朱句
細字曰某年月日送户部牛侍郎錢千萬不納(句古/侯翻)上
大喜以示左右曰果然吾不繆知人(繆靡/㓜翻)三月壬戌以
僧孺為中書侍郎同平章事時僧孺與李德裕皆有入
相之望德裕出為浙西觀察使八年不遷(至文宗太和/三年用裴度)
(薦始徴李德裕於浙西又/為李宗閔所排出帥滑)以為李逢吉排已引僧孺為
相由是牛李之怨愈深(吉考異曰舊德裕傳曰初李逢/  自襄陽入朝乃密賂纎人構)
(成于方獄六月元稹裴度俱罷逢吉代裴度為相既得/權位銳意報怨時德裕與僧孺俱有相望逢吉欲引僧)
(孺懼紳與德裕禁中沮之九月出德裕浙西尋引僧孺/同平章事繇是交怨愈深蓋德裕以此疑怨逢吉未必)
(皆出逢吉/之意也)　夏四月甲午安南奏陸州獠攻掠州縣(武/德)
(元年以寜越郡之安海玉山置玉山州貞觀元年州廢/屬欽州髙宗上元二年復置陸州東至廉州界三百里)
　丙申賜宣徽院供奉官錢紫衣者百二十緡下至承
㫖各有差(唐中世以後置宣徽院以宦者主之其大朝/賀及聖節上夀則宣徽使宣答徐度却埽編)
(曰宣徽使本唐宦者之官故其所掌皆𤨏細之事本朝/更用士人品秩亞二府有南北院南院比北院資望尤)
(優然其職猶多因唐之舊賜羣臣新火及諸司使至崇/班内侍供奉諸司工匠兵卒名藉及三班以下遷補假)
(故鞠劾春秋及聖節大宴節度迎授恩命上元張燈四/時祠祭契丹朝貢内庭學士赴上督其供帳内外進奉)
(名物教坊伶人歳給衣帶郊御殿朝謁聖容賜酺國忌/諸司使下别藉分産諸司工匠休假之類今觀穆宗所)
(賜則宣徽院/官員數多矣)　初翼城人鄭注眇小目下視而巧譎傾
謟善揣人意(翼城縣屬絳州本漢絳縣地隋改翼/城縣因縣古翼城為名揣初委翻)以醫
遊四方羇貧甚甞以藥術干徐州牙將牙將恱之薦於
節度使李愬愬餌其藥頗驗遂有寵署為牙推(牙推在/節度推)
(官之/下)浸預軍政妄作威福軍府患之監軍王守澄以衆
情白愬請去之(去羗呂/翻下同)愬曰注雖如是然竒才也將軍
試與之語(時中官多加諸衞/將軍謂之内將軍)茍無可取去之未晩乃使
注往謁守澄守澄初有難色不得已見之坐語未乆守
澄大喜延之中堂促膝笑語恨相見之晩明日謂愬曰
鄭生誠如公言自是又有寵於守澄權勢益張(張知/亮翻)愬
署為廵官列於賓席注既用事恐牙將薦己者泄其本
末密以他罪譛之於愬愬殺之及守澄入知樞密挈注
以西為立居宅贍給之(為于/偽翻)遂薦於上上亦厚遇之自
上有疾(去年冬十一月上/有疾事見上卷)守澄專制國事勢傾中外注
日夜出入其家與之謀議語必通夕關通賂遺(遺唯/季翻)人
莫能窺其迹始則有微賤巧宦之士或因以求進數年
之後逹官車馬滿其門矣(為鄭注與李訓誅王守/澄及甘露之禍張本)工部
尚書鄭權家多姬妾祿薄不能贍因注通於守澄以求
節鎭己酉以權為嶺南節度使　五月壬申以尚書左
丞栁公綽為山南東道節度使公綽過鄧縣(唐襄州之/鄧城縣漢)
(南陽之鄧縣也治古樊城隋改為安養縣天寳元年改/為臨漢縣貞元二十一年移縣古鄧城乃改為鄧城縣)
(九域志在州/北二十里)有二吏一犯贓一舞文衆謂公綽必殺犯
贓者公綽判曰贓吏犯法法在姦吏亂法法亡竟誅舞
文者(人考異曰栁氏叙訓曰公為襄陽節度使有名馬/  争畵為圖圉人潔其蹄尾被蹴致斃命斬于鞠)
(場賔吏請曰圉人備之不至良馬可惜公曰有良馬之/貎含駑馬之性必殺之有齊衰者哭且獻狀曰遷三世)
(十二喪于武昌為津吏所遏不得出公覽狀召軍侯擒/之破其十二柩皆實以稻米時歲儉鄰境尤甚人以為)
(神明之政按韓愈與公綽書曰殺所乘馬以祭踶死之/士乃在鄂岳時事叙訓舊傳皆誤也察齊衰者乃是閉)
(糶非美事/今不取)　丙子以晉慈二州為保義軍以觀察使李
寰為節度使　六月己丑以吏部侍郎韓愈為京兆尹
六軍不敢犯法私相謂曰是尚欲燒佛骨(事見二百四/十卷憲宗元)
(和十/四年)何可犯也　秋七月癸亥嶺南奏黄洞蠻寇邕州
破左江鎭(邕州宣化縣有左江右江二鎭左江出七源/州界至合江鎭與右江水合為一水流入横)
(州號鬱水右江源出峩利州界與雲南大槃水通左/江道屬太平永平寨右江道屬横山寨各管羈縻州)丙
寅邕州奏黄洞蠻破欽州千金鎭刺史楊嶼奔石南砦
(千金鎭當在欽州西南嶼徐/與翻砦與寨同音豺夬翻)　南詔勸利卒國人請立
其弟豐祐(國考異曰實錄九月辛酉南詔王立佺進其/  信歲末又云南詔請立䝉勸利之弟豐祐)
(云立佺者蓋誤/也今從新傳)豐祐勇敢善用其衆始慕中國不與父
連名(南詔父子連名其先細奴邏生邏盛炎邏盛炎生/炎閤炎閤死而立其弟盛邏皮盛邏皮生皮邏閤)
(皮邏閤生閤邏鳳閤邏鳳生鳳迦異鳳迦異生異牟尋/異牟尋生尋閤勸尋閤勸生勸龍晟勸利皆連名也為)
(南詔彊盛/寇邉張本)　八月癸巳邕管奏破黄洞蠻　丙申上自
複道幸興慶宫至通化門樓(雍錄開元二十年築夾城/通芙蓉園自大明宫夾東)
(羅城複道由通化安興門次經春明門延喜門又可以/逹曲江芙蓉園而外人不知也按複道自大明宫至通)
(化門便可入興慶宫若經春明/延興延喜門則至芙蓉園矣)投絹二百匹施山僧(施/式)
(䜴/翻)上之濫賜皆此類不可悉紀　癸夘以左僕射裴度
為司空山南西道節度使不兼平章事李逢吉惡度(惡/烏)
(路/翻)右補闕張又新等附逢吉競流謗毁傷度竟出之又
新薦之子也(張薦事德宗屢/使吐蕃囘鶻)　九月丙辰加昭義節度
使劉悟同平章事　李逢吉為相内結知樞密王守澄
勢傾朝野(仲考異曰李讓夷敬宗實錄曰逢吉用族子/  言之謀因鄭注與守澄潛結上於東宫且)
(言逢吉實立殿下上深德之又曰張又新李續之皆逢/吉藩僚時又新為右補闕續之為度支員外郎劉昫承)
(之為逢吉傳亦言逢吉令仲言賂注求結於守澄仲言/辯譎多端守澄見之甚恱自是逢吉有助事無違者其)
(李訓傳則云訓自流所還丁母憂居洛中時逢吉為留/守思復為相乃使訓因鄭注結王守澄然則逢吉結守)
(澄乃在文宗時非穆宗時也二傳自相違逢吉結守澄/要為不誣然未必因鄭注李讓夷乃李德裕之黨惡逢)
(吉欲重其罪使與李訓鄭注皆有連結之迹故云用訓/謀因注以交守澄耳又張又新李續之為逢吉藩僚乃)
(在逢吉再鎭襄陽後/於此時未也今不取)惟翰林學士李紳每承顧問常排
抑之擬狀至内庭紳多所臧否(擬狀謂進狀所擬除目/也翰林學士院在内庭)
(蓋李逢吉所進擬者穆宗訪其/可否於李紳故得言之否音鄙)逢吉患之而上待遇方
厚不能逺也(逺于/願翻)㑹御史中丞缺逢吉薦紳清直宜居
風憲之地上以中丞亦次對官(程大昌曰德宗貞元七/年詔毎御延英令諸司)
(長官二人奏本司事俄又令常叅官必日引見二人訪/以政事謂之廵對則是待制之外又别有廵對也蓋正)
(謂待制者諸司長官也名為廵對者未為長官而在常/㕘之數亦得更迭引對者也其曰次對官者即廵對官)
(許亞次待制而俟對者也則次對不得正為待制矣今/人作文凡言待制皆以次對名之則恐未審也然稱謂)
(既熟雖唐人亦自不辯開成中勑今後遇入閣日次對/官未要隨班出並於東階松木下立待宰臣奏事退令)
(齊至香案前各奏本司公事左右史待次對官奏事訖同/出案此所言甞以諸司之長官待制者名為次對官矣)
(若究其制實誤以待制為次對官也余按唐中世以後/宰相對延英既退則待制官廵對官皆得引對摠可謂)
(之次對官所謂次對官者謂次宰相之後而得對也非/次待制官而入對也唐人本不誤程泰之自誤耳据宋)
(白所紀貞元七年十一月勑則次對官/者以常㕘官依次對為稱詳己見前註)不疑而可之㑹
紳與京兆尹御史大夫韓愈争臺㕘及他職事文移往
來辭語不遜(故事京兆新除皆詣臺㕘逢吉欲激二人/使争以愈兼御史大夫免臺㕘而紳愈果)
(争不遜謂/不相遜也)逢吉奏二人不協冬十月丙戌以愈為兵部
侍郎紳為江西觀察使　己丑以中書侍郎同平章事
杜元頴同平章事充西川節度使(為杜元頴以刻/削致寇張本)　辛
夘安南奏黄洞蠻為寇　韓愈李紳入謝上各令自叙
其事乃深寤壬辰復以愈為吏部侍郎紳為户部侍郎
(頗考異曰穆宗實錄曰紳性險果交結權倖自以望輕/  忌朝廷有名之士及居近署封植已類以樹黨援進)
(修之士懼為傷毒疾之常指鈞衡欲逞其私志時宰病/之因以人情上論諫官厯獻䟽方有江西之命行有日)
(矣因延英對辭又泣請留侍故有是拜人情憂駭此/蓋修穆宗實錄者惡紳故毁之如是今從敬宗實錄)
四年春正月辛亥朔上始御含元殿朝㑹(上即位四年/矣是歲元正)
(方御東内正/牙人朝㑹)　初栁泌等既誅(見二百四十一/卷元和十五年)方士稍
復因左右以進(復扶/又翻)上餌其金石之藥有處士張臯者
上䟽以為神慮澹則血氣和嗜欲勝則疾疹作(澹徒覽/翻疹丑)
(刃/翻)藥以攻疾無疾不可餌也昔孫思邈有言(孫思邈唐/之名醫)
藥勢有所偏助令人藏氣不平(藏徂浪翻藏氣/五藏之氣也)借使有
疾用藥猶須重愼庶人尚爾况於天子先帝信方士妄
言餌藥致疾此陛下所詳知也豈得復循其覆轍乎(復/扶)
(又翻/下同)今朝野之人紛紜竊議但畏忤㫖莫敢進言臣生
長蓬艾(長知/丈翻)麋鹿與遊無所邀求但粗知忠義欲裨萬
一耳上甚善其言使求之不獲　丁夘嶺南奏黄洞蠻
寇欽州殺將吏(舊制欽州至京師五/千二百五十一里)　庚午上疾復作
壬申大漸命太子監國宦官欲請郭太后臨朝稱制太
后曰昔武后稱制㡬危社稷(事見武后紀/㡬居依翻)我家世守忠
義非武氏之比也太子雖少(少詩/照翻)但得賢宰相輔之卿
輩勿預朝政何患國家不安自古豈有女子為天下主
而能致唐虞之理乎取制書手裂之太后兄太常卿釗
聞有是議密上牋曰若果徇其請臣請先帥諸子納官
爵歸田里(帥讀/曰率)太后泣曰祖考之慶鍾於吾兄是夕上
崩于寢殿(年三/十)癸酉以李逢吉攝冢宰丙子敬宗即位
于太極東序初穆宗之立神䇿軍士人賜錢五十千(事/見)
(二百四十一卷/元和十五年)宰相議以太厚難繼乃下詔稱宿衞之
勤誠宜厚賞屬頻年旱歉(屬之/欲翻)御府空虚邉兵尚未給
衣霑恤期於均濟神䇿軍士人賜絹十匹錢十千畿内
諸鎭又減五千仍出内庫綾二百萬匹付度支充邉軍
春衣時人善之(李逢吉為相時人之所惡也一事之善/則時人善之非是非之公歟度徒洛翻)
　自戊寅至庚辰上賜宦官服色及錦綵金銀甚衆
或今日賜綠明日賜緋(史言上眤於近/習賜予無度)　初穆宗既留
李紳(事見/上年)李逢吉愈忌之紳族子虞頗以文學知名自
言不樂仕進(樂音/洛)隠居華陽川(華陽川在虢州華/陽山南華户化翻)及從
父耆為左拾遺(從才用翻/下從子同)虞與耆書求薦誤逹於紳紳
以書誚之且以語於衆人(誚才笑翻/語牛倨翻)虞深怨之乃詣逢
吉悉以紳平日密論逢吉之語告之逢吉益怒使虞與
補闕張又新及從子前河陽掌書記仲言等伺求紳短
揚之於士大夫間(伺相/吏翻)且言紳潛察士大夫有羣居議
論者輒指為朋黨白之於上由是士大夫多忌之及敬
宗即位逢吉與其黨快紳失勢又恐上復用之(復扶/又翻)日
夜謀議思所以害紳者楚州刺史蘓遇(楚州漢射陽縣/地晉立山陽郡)
(隋為楚州至京師/二千五百一里)謂逢吉之黨曰主工初聽政必開延
英有次對官惟此可防(恐紳因次對言/事而上復用之)其黨以為然亟
白逢吉曰事迫矣若俟聽政悔不可追逢吉乃令王守
澄言於上曰陛下所以為儲貳臣備知之皆逢吉之力
也如杜元頴李紳輩皆欲立深王(深王察後改名悰憲/宗之子穆宗之弟也)
度支員外郎李續之等繼上章言之上時年十六疑未
信會逢吉亦有奏言紳不利於上請加貶謫上猶再三
覆問然後從之二月癸未貶紳為端州司馬(端州隋置/取界内端)
(溪為名煬帝初置信安郡武德又為端州天寳改為高/安郡乾元復為州舊志至京師四千九百三十五里)
逢吉仍帥百官表賀(帥讀/曰率)既退百官復詣中書賀(復扶/又翻)
(下/同)逢吉方與張又新語門者弗内良乆又新揮汗而出
旅揖百官曰端溪之事又新不敢多讓(端州謂/之端溪)衆駭愕
辟易憚之(辟音闢/易音亦)右拾遺内供奉吳思獨不賀逢吉怒
以思為吐蕃告哀使丙戌貶翰林學士龎嚴為信州刺
史蔣防為汀州刺史(唐上元元年割饒州之弋陽衢州/之玉山建撫二州各三鄉置信州)
(至京師東南三千八百里開元二十六年開福撫/二州山洞置汀州至京師六千一百七十三里)嚴夀
州人與防皆紳所引也給事中于敖素與嚴善封還敕
書人為之懼(為于/偽翻)曰于給事為龎蔣直寃犯宰相怒誠所
難也及奏下乃言貶之太輕逢吉由是奬之張又新等
猶忌紳日上書言貶紳太輕上許為殺之(為于/偽翻)朝臣莫
敢言獨翰林侍讀學士韋處厚上䟽(太宗選耆儒侍讀/以質史籍疑義開)
(元中集賢院置侍讀直學士時/翰林有侍讀學士有侍書學士)指述紳為逢吉之黨所
讒人情歎駭紳蒙先朝奬用借使有罪猶宜容假以成
三年無改之孝(論語孔子曰三年無改/於父之道可謂孝矣)况無罪乎於是
上稍開寤(素考異曰處厚傳曰敬宗即位李逢吉用事/  惡李紳乃搆成其罪禍將不測處厚乃上)
(䟽云云帝悟其事紳得減死貶端州司/馬今從實錄處厚上䟽在紳貶端州後)會閱禁中文書
有穆宗所封文書一篋𤼵之得裴度杜元頴李紳䟽請
立上為太子上乃嗟歎悉焚人所上譖紳書(所上時/掌翻)雖
未即召還後有言者不復聽矣　己亥尊郭太后為太
皇太后　乙巳尊上母王妃為皇太后太后越州人也
　丁未上幸中和殿擊毬自是數遊宴擊毬奏樂(數所/角翻)
賞賜宦官樂人不可悉紀　三月壬子赦天下諸道常
貢之外毋得進奉　甲寅上始對宰相於延英殿　初
牛元翼在襄陽(牛元翼出深州鎭/襄陽見上卷二年)數賂王庭湊以請其
家(數所/角翻)庭湊不與聞元翼薨甲子盡殺之　上視朝每
晏戊辰日絶髙尚未坐百官班於紫宸門外老病者㡬
至僵踣(僵居良翻/踣蒲北翻)諫議大夫李渤白宰相曰昨日䟽論
坐晩(論上坐朝/之晩也)今晨愈甚請出閤待罪於金吾仗(金吾/左右)
(仗在宣/政殿前)既坐班退左拾遺劉栖楚獨留進言曰憲宗及
先帝皆長君四方猶多叛亂陛下富於春秋嗣位之初
當宵衣求理而嗜寢樂色(宵衣未明而衣也/理治也樂魚教翻)日晏方起
梓宫在殯鼓吹日喧(吹尺/偽翻)令聞未彰(聞音問下/響聞同)惡聲遐
布臣恐福祚之不長請碎首玉階以謝諫職之曠遂以
額叩龍墀見血不已響聞閤外(云考異曰實録曰莊周/  為善無近名為惡無)
(近刑意者既能為近名之善即必忍為近刑之惡栖楚/本王承宗小吏果敢有聞逢吉擢而用之蓋取其鷹犬)
(之効耳夫諫諍之道是豈能知之乎即如比干剖心當/文王與紂之事也朱雲拆檻恐漢氏之為新室也時危)
(事迫不得不然故忠臣有死諫之義至如上年少嗜寢/坐朝稍晩蓋宰臣密勿諫臣封事而可止者也豈在暴)
(揚面數激訐於羽儀之前致使上疑死諫為不難謂細/事皆當碎首從此遂不覽章䟽卒有克明之難實栖楚)
(兆之况諫辭皆羣黨所作而使栖楚道之哉賣前直而/資後詐殊可歎駭按李讓夷此論豈非惡栖楚而彊毁)
(之邪今/所不取)李逢吉宣曰劉栖楚休叩頭俟進止(程大昌曰/奏劄言取)
(進止猶言此劄之或留或却合禀承可否也唐中葉遂/以處分為進止而不曉文義者習而不察槩謂有㫖為)
(進止如玉堂宣底所載凡宣㫖/皆云有進止者相承之誤也)栖楚捧首而起更論宦
官事上連揮令出栖楚曰不用臣言請繼以死牛僧孺
宣曰所奏知門外俟進止(此宰相宣上㫖也言所奏知/者謂所奏之事上已知之也)
栖楚乃出待罪於金吾仗於是宰相賛成其言上命中
使就仗并李渤宣慰令歸尋擢栖楚為起居舍人仍賜
緋栖楚辭疾不拜歸東都　庚午賜内教坊錢萬緡以
備行幸(武德後置内教坊於禁中武后如意元年改曰/雲韶府以中官為使開元二年又置内教坊于)
(蓬萊宫側京都/有左右教坊)夏四月甲午淮南節度使王播罷鹽鐵
轉運使(王播兼鹽鐵轉/運見上卷二年)　乙未以布衣姜洽為補闕試
大理評事陸洿布衣李虞劉堅為拾遺(六典注云隋置/大理評事通典)
(云唐置評事十人掌出使推覆後增為十二人新/志評事八人從八品下陸洿特試官耳洿後五翻)時李
逢吉用事所親厚者張又新李仲言李續之李虞劉栖
楚姜洽及拾遺張權輿程昔範又有從而附麗之者時
人惡逢吉者目之為八關十六子(附依也麗著也自張/又新至程昔範八人)
(而附麗者又八人皆任要劇故目之為八關十六子關/者要也  考異曰按宰相之門何嘗無特所親愛之士)
(數䝉引接詢訪得失否臧人物其間忠邪渾殽固亦多/矣其踈逺不得志者則從而怨疾之巧立品目以相譏)
(誚此乃古今常態非獨逢吉之門有八關十六子也舊/逢吉傳以為有求於逢吉者必先經此八人納賂無不)
(如意亦恐未必然但逢吉之門險詖者為多耳此皆出/于李讓夷敬宗實録按栖楚為吏敢與王承宗争事此)
(乃正直之士何得為佞邪之黨哉蓋讓夷德/裕之黨而栖楚為逢吉所善故深詆之耳)　卜者蘇
𤣥明與染坊供人張韶善(染坊供人供役於染坊者也/陸德明曰染如艷翻善而險)
(翻/)𤣥明謂韶曰我為子卜(為于/偽翻)當升殿坐與我共食今
主上晝夜毬獵多不在宫中大事可圖也韶以為然乃
與𤣥明謀結染工無賴者百餘人丙申匿兵於紫草車
載以入銀臺門(本草曰紫草出碭山山谷及楚地今處/處有之人家園圃或種蒔其根所以染)
(紫也爾雅謂之藐廣雅謂之茈䓞苗似蘭香節青二月之/有花紫白色秋實白三月採根隂乾以下文清思殿徴)
(所入者左銀臺門也在大/明宫東靣又北則𤣥化門)伺夜作亂(伺相/吏翻)未逹所詣有
疑其重載而詰之者(載才/代翻)韶急即殺詰者與其徒易服
揮兵大呼趣禁庭上時在清思殿擊毬(自左銀臺門西/入經太和殿至)
(清思殿清思殿之南則/宣徽殿北則珠鏡殿)諸宦者見之驚駭急入閉門走
白上盜尋斬關而入先是右神䇿中尉梁守謙有寵於
上兩軍角伎藝(先悉薦翻/伎渠綺翻)上常佑右軍至是上狼狽欲
幸右軍左右曰右軍逺恐遇盗不若幸左軍近(唐左神/䇿軍右)
(龍武軍左羽林軍皆列屯東/内苑直左銀臺門東北角)上從之左神䇿中尉河中
馬存亮聞上至走出迎捧上足涕泣自負上入軍中遣
大將康藝全將騎卒入宫討賊(將即/亮翻)上憂二太后隔絶
(二太后太皇太后郭/氏上母太后王氏也)存亮復以五百騎迎二太后至軍
(復扶/又翻)張韶升清思殿坐御榻與蘇𤣥明同食曰果如子
言𤣥明驚曰事止此邪韶懼而走㑹康藝全與右軍兵
馬使尚國忠引兵至合擊之殺韶𤣥明及其黨死者狼
藉逮夜始定餘黨猶散匿禁苑中明日悉擒獲之時宫
門皆閉上宿於左軍中外不知上所在人情恇駭(恇去/王翻)
丁酉上還宫宰相帥百官詣延英門賀來者不過數十
人(帥讀/曰率)盗所歴諸門監門宦者三十五人法當死己亥
詔並杖之仍不改職任(兩中尉及諸/宦者右之也)壬寅厚賞兩軍立
功將士　五月乙夘以吏部侍郎李程户部侍郎判度
支竇易直並同平章事上問相於李逢吉逢吉列上當
時大臣有資望者程為之首(列上時/掌翻)故用之上好治宫
室(好呼到翻/治直之翻)欲營别殿制度甚廣李程諫請以所具木
石囘奉山陵上即從之　六月己夘朔以左神䇿大將
軍康藝全為酈坊節度使(賞討張韶蘇/𤣥明之功也)　上聞王庭湊
屠牛元翼家歎宰輔非才使凶賊縱暴翰林學士韋處
厚因上䟽言裴度勲髙中夏聲播外夷若置之巖廊委
其參决河北山東必稟朝筭(夏户雅翻/朝直遥翻)管仲曰人離而
聽之則愚合而聽之則聖理亂之本非有他術順人則
理違人則亂伏承陛下當食歎息恨無蕭曹今有裴度
尚不能留此馮唐所以謂漢文得廉頗李牧不能用也
(事見十五卷漢/文帝十四年)夫御宰相當委之信之親之禮之於事
不効於國無勞則置之散寮(散蘇但翻/冗散也)黜之逺郡如此
則在位者不敢不厲將進者不敢茍求臣與逢吉素無
私嫌甞為裴度無辜貶官(憲宗時韋處厚為考功郎韋/貫之罷相處厚坐與之善出)
(刺開/州)今之所陳上答聖明下逹羣議耳上見度奏狀無
平章事以問處厚處厚具言李逢吉排沮之狀上曰何
至是邪李程亦勸上加禮於度丙申加度同平章事
張韶之亂馬存亮功為多存亮不自矜委權求出秋七
月以存亮為淮南監軍使　夏綏節度使李祐入為左
金吾大將軍(夏户/雅翻)壬申進馬百五十匹上却之甲戌侍
御史温造於閤内奏彈祐違敕進奉(因入閤而奏彈之/也違敕者謂違三)
(月壬子/敕也)請論如法詔釋之祐謂人曰吾夜半入蔡州城
取吳元濟(事見二百四十卷/憲宗元和十二年)未甞心動今日膽落於温
御史矣　八月丁夘朔安南奏黄蠻入寇(黄蠻即/黄洞蠻)　龍
州刺史尉遲鋭上言牛心山素稱神異(尉紆勿翻牛心/山在龍州江油)
(縣西一里道教靈驗記李虎葬龍州之牛心山又牛心/山靈異記梁武陵王紀理益州使李龍遷築城於牛心)
(山龍遷既没即𦵏於山側鄉里為立祠武德中改為觀/武氏革命鑿斷山脉明皇幸蜀有老人蘇坦奏曰牛心)
(山國之祖墓今日䝉塵之禍乃則天掘鑿所致明皇即/令修塡如舊明年誅祿山復宫闕以二記考之則李虎)
(與龍遷即一人也然/虎仕西魏未甞仕梁)有掘斷處請加補塞(塞悉/則翻)從之役
數萬人於絶險之地東川為之疲弊(為于/偽翻)　九月丁未
波斯李蘇沙獻沉香亭子材左拾遺李漢上言此何異
瑶臺瓊室上雖怒亦優容之(杜佑曰林邑出沉香土人/破斷其木積以歲年朽爛)
(而心節獨在置水中則沉故名沉香諸蕃志沉香所出/非一形多異而名亦不一有如犀角者謂之犀角沉如)
(燕口者謂之燕口沉如附子者謂之附子沉如梭者謂/之梭沉紋堅而理緻者謂之横陽沉今其材可為亭子)
(則條段又非/諸沉比矣)漢道明之六世孫也(道明淮陽王/道𤣥之弟)　冬十
月戊戌翰林學士韋處厚諫上宴遊曰先帝以酒色致
疾損夀臣是時不死諫者以陛下年已十五故也今皇
子纔一歲臣安敢畏死而不諫乎上感其言賜錦綵百
匹銀器四　十一月戊午安南奏黄蠻與環王合兵攻
䧟陸州殺刺史葛維　庚申葬睿聖文惠孝皇帝于光
陵(光陵在同州奉先/縣北十五里堯山)廟號穆宗　王播以錢十萬緡賂
王守澄求復領利權(是年四月王播/罷鹽鐵轉運使)十二月癸未諫議
大夫獨孤朗張仲方起居郎桞公權起居舍人宋申錫
拾遺李景讓薛廷老請開延英論其奸邪上問前廷争
者不在中邪(争讀/曰諍)即日除劉栖楚諫議大夫景讓憕之
曾孫(李憕天寳末守東都死於/安禄山之難憕直陵翻)廷老河中人也　十二
月庚寅加天平節度使烏重𦙍同平章事　乙未徐泗
觀察使王智興以上生日(按唐㑹要上以元和四年六/月九日生今王智興於十二)
(月請置戒壇/預請之也)請於泗州置戒壇度僧尼以資福(釋氏之/法凡初)
(度僧尼皆請戒壇受戒其未受戒者謂之沙彌無知及/避征役者争趨之泗州有大聖塔人敬事之故王智興)
(請於此/置戒壇)許之自元和以來敕禁此弊智興欲聚貨首請
置之於是四方輻湊江淮尤甚智興家貲由此累鉅萬
浙西觀察使李德裕上言若不鈐制(鈐其/廉翻)至降誕日方
停計兩浙福建當失六十萬丁奏至即日罷之　是歲
囘鶻崇德可汗卒弟曷薩特勒立
　　敬宗睿武昭愍孝皇帝(諱湛穆宗長子也諡/法夙夜警惕曰愍)
寳厯元年春正月辛亥上祀南郊還御丹鳳樓赦天下
改元先是鄠令崔𤼵聞外喧囂問之曰五坊人敺百姓
(先悉薦翻鄠音户囂/虚驕翻敺烏口翻)𤼵怒命擒以入曵之於庭時已昏
黑良乆詰之乃中使也上怒收𤼵繫御史臺是日𤼵與
諸囚立金雞下(唐制凡國有赦宥刑部先集囚徒於闕/下衛尉建金雞置鼓宫城門之右囚徒)
(至則擊之宣制/訖乃釋其囚)忽有品官數十人(𤣥宗天寳十三年内/侍省置髙品一千六)
(百九十六人品官白身二千/九百三十二人皆羣閹也)執梃亂捶𤼵破靣折齒(梃/徒)
(鼎翻白木棓也捶/止橤翻折面設翻)絶氣乃去數刻而蘇復有繼來求擊
之者(復扶/又翻)臺吏以席蔽之僅免上命復繫𤼵於臺獄(臺/獄)
(御史臺/獄也)而釋諸囚　中書侍郎同平章事牛僧孺以上
荒淫嬖幸用事(嬖卑義翻/又轉計翻)又畏罪不敢言但累表求出
乙夘升鄂岳為武昌軍以僧孺同平章事充武昌節度
使(豫考異曰皇甫松續牛羊日厯曰太牢既交惡黨潛/  姦謀太牢乃元和中青衫外郎耳穆宗世因承和)
(薦不三二年位兼將相憲宗仙駕至㶚上以從官召知/制誥當時宰臣未盡兼職而獨綜集賢史館兩司出鎭)
(未盡佩相印而太牢同平章事出夏口夏口去節十五/年由太牢而加節焉太牢早孤母周氏冶蕩無檢鄉里)
(云云兄弟羞赧乃令改醮既與前夫義絶矣及貴請以/出母追贈禮云庶氏之母死何為哭於孔氏之廟乎又)
(曰不為伋也妻者是不為白也母而李清心妻配牛㓜/簡是夏侯銘所謂魂而有知前夫不納於幽壤殁而可)
(作後夫必訴於𤣥穹使其母為失行無適從之鬼上㒺/聖朝下欺先父得曰忠孝智識者乎作周秦行紀呼德)
(宗為沈婆兒謂睿眞皇太后為沈婆/此乃無君甚矣此朋黨之論今不取)中㫖復以王播兼
鹽鐵轉運使(復扶/又翻)諫官屢争之上皆不納牛僧孺過襄
陽山南東道節度使栁公綽服櫜鞬候於館舍(櫜姑勞/翻鞬居)
(言/翻)將佐諫曰襄陽地髙於夏口(鄂州謂/之夏口)此禮太過公綽
曰竒章公甫離台席(牛𢎞相隋封竒章公僧孺其裔孫/也故唐人以稱之宰相之位取象)
(三台故曰台/席離力智翻)方鎭重宰相所以尊朝廷也竟行之　上
遊幸無常眤比羣小(眤尼質翻狎也近/也比毗至翻黨也)視朝月不再三
(朝直遥/翻下同)大臣罕得進見(見賢/遍翻)二月壬午浙西觀察使李
德裕獻丹扆六箴(扆於/豈翻)一曰宵衣以諷視朝希晩(朝直/遥翻)
二曰正服以諷服御乖異三曰罷獻以諷徴求玩好(好/呼)
(到/翻)四曰納誨以諷侮棄讜言(讜音/黨)五曰辯邪以諷信任
羣小六曰防微以諷輕出遊幸其納誨箴畧曰漢驁流
湎舉白浮鍾(事見三十一卷漢成帝永始/二年成帝諱驁音五到翻)魏叡侈汰陵
霄作宫(事見七十三卷魏明帝/青龍三年明帝諱叡)忠雖不忤善亦不從(忤/五)
(故/翻)以規為瑱是謂塞聰(左氏外傳楚靈王虐白公子張/驟諫王曰不榖雖不能用吾憗)
(寘之於耳對曰賴君之用也故言不然犀犛兕象其可/盡乎其又以規為瑱也韋昭注曰瑱所以塞耳也言四)
(獸之牙角可以為瑱難盡也而又以規/諫為之乎瑱他甸翻塞悉則翻下同)防微箴曰亂臣
猖獗非可遽數𤣥服莫辯(漢宣帝時霍氏外孫任宣坐/謀反誅宣子章亡在渭城界)
(夜𤣥服入廟居廊間執㦸立廟/門待上至欲為逆𤼵覺伏誅)觸瑟始仆(馬何羅事見/二十二卷漢)
(武帝征/和四年)柏谷微行犲豕塞路覩貎獻餐斯可戒懼(事見/十七)
(卷漢武帝/建元三年)上優詔答之　上既復繫崔𤼵於獄(復扶/又翻)給
事中李渤上言縣令不應曵中人中人不應敺御囚(敕/㫖)
(所囚繫者/謂之御囚)其罪一也然縣令所犯在赦前中人所犯在
赦後中人横暴(横户/孟翻)一至於此若不早正刑書臣恐四
方藩鎭聞之則慢易之心生矣(易以/豉翻)諫議大夫張仲方
上言畧曰鴻恩將布於天下而不行御前霈澤徧被於
昆蟲而獨遺崔𤼵(被皮/義翻)自餘諫官論奏甚衆上皆不聽
戊子李逢吉等從容言於上曰(從千/容翻)崔𤼵輒曵中人誠
大不敬(律以對捍制使無人臣之禮為大不/敬今崔𤼵曵中使故先以此罪坐之)然其母故
相韋貫之之姊也年垂八十自𤼵下獄積憂成疾(下遐/稼翻)
陛下方以孝理天下此所宜矜念上乃愍然曰比諫官
但言𤼵寃未甞言其不敬亦不言有老母如卿所言朕
何為不赦之(此以母子天性感𤼵之易所謂納約自/牖者也但逢吉以權數耳比毗至翻)即
命中使釋其罪送歸家仍慰勞其母(勞力/到翻)母對中使杖
𤼵四十　三月辛酉遣司門郎中于人文冊囘鶻曷薩
特勒為愛登里囉汨没密於合毗伽昭禮可汗(囉魯何/翻汨越)
(筆/翻)　夏四月癸巳羣臣上尊號曰文武大聖廣孝皇帝
赦天下赦文但云左降官已經量移者宜與量移不言
未量移者翰林學士韋處厚上言逢吉恐李紳量移故
有此處置如此則應近年流貶官因李紳一人皆不得
量移也(量音良處/昌呂翻)上即追赦文改之紳由是得移江州
長史　秋七月甲辰鹽鐵使王播進羡餘絹百萬匹播
領鹽鐵誅求嚴急正入不充而羡餘相繼(正入謂歲入/有正額者羡)
(弋線/翻)　己未詔王播造競渡船二十艘(荆楚歲時記屈/原以五月五日)
(死於汨羅人傷其死並以舟楫拯之至今競渡是其遺/俗自唐以來治競渡船務為輕駛前建龍頭後豎龍尾)
(船之兩旁刻為龍鱗而綵繪之謂之龍舟植標於中流/衆船鼔楫競進以争錦標有破舟折楫至於沉溺而不)
(悔/者)運材於京師造之計用轉運半年之費諫議大夫張
仲方等力諫乃減其半　諫官言京兆尹崔元畧以諸
父事内常侍崔潭峻丁夘元畧遷户部侍郎　昭義節
度使劉悟之去鄆州也以鄆兵二千自隨為親兵八月
庚戌悟暴疾薨子將作監主簿從諫匿其喪(据考異曰/  李絳䟽)
(云悟八月十五日得病計是/日便死故置此餘從杜牧書)與大將劉武德及親兵謀
以悟遺表求知留後司馬賈直言入責從諫曰爾父提
十二州地歸朝廷(謂殺李師道以鄆青等州歸朝廷也/事見二百四十一卷憲宗元和十四)
(年/)其功非細祗以張汶之故(張汶事見上卷穆宗/長慶二年汶音問)自謂
不潔淋頭(今人謂屎/為不潔)竟至羞死爾孺子何敢如此父死
不哭何以為人從諫恐悚不能對乃𤼵喪　初陳留人
武昭罷石州刺史為袁王府長史(石州漢離石縣地唐/置石州京師東北一)
(千二百九十一里/袁王紳順宗子)鬱鬱怨執政李逢吉與李程不相恱
水部郎中李仍叔程之族人激怒之云程欲與昭官為
逢吉所沮昭酒酣對左金吾兵曹茅彚言欲刺逢吉(刺/七)
(亦/翻)為人所告九月庚辰詔三司鞫之前河陽掌書記李
仲言謂彚曰君言李程與昭謀則生不然必死彚曰寃
死甘心誣人自全彚不為也獄成冬十月甲子武昭杖
死李仍叔貶道州司馬李仲言流象州茅彚流崖州(彚/于)
(貴/翻)　上欲幸驪山温湯左僕射李絳諫議大夫張仲方
等屢諫不聽拾遺張權輿伏紫宸殿下叩頭諫曰昔周
幽王幸驪山為犬戎所殺(史記周幽王愛褒姒褒姒不/好笑王欲其笑萬方終不笑)
(幽王為𤇺燧有寇至則舉𤇺火諸侯悉至而無寇褒姒/乃大笑幽王恱之為數舉𤇺火其後不信諸侯益不至)
(西夷犬戎攻幽王王舉𤇺徴/兵兵莫至遂殺幽王驪山下)秦始皇葬驪山國亡𤣥宗
宫驪山而祿山亂先帝幸驪山享年不長(事並見/前紀)上曰
驪山若此之凶邪我宜一徃以驗彼言十一月庚寅幸
温湯即日還宫謂左右曰彼叩頭者之言安足信哉(史/言)
(敬宗荒縱/而愎諫)　丙申立皇子普為晉王　朝廷得劉悟遺
表議者多言上黨内鎭與河朔異不可許左僕射李絳
上䟽以為兵機尚速威斷貴定(斷丁亂翻/下裁斷同)人情未一乃
可伐謀劉悟死已數月朝廷尚未處分(處昌呂翻/分扶問翻)中外
人意共惜事機今昭義兵衆必不盡與從諫同謀縱使
其半叶同尚有其半効順從諫未甞乆典兵馬威惠未
加於人又此道素貧(言昭義一道素來貧/薄不比他道豐富)非時必無優
賞今朝廷但速除近澤潞一將充昭義節度使令兼程
赴鎭從諫未及布置新使已至潞州所謂先人奪人之
心也(先悉薦翻左傳趙宣子/之言使䟽吏翻下同)新使既至軍心自有所繫
從諫無位何名主張設使謀撓朝命(撓奴教翻/又奴巧翻)其將士
必不肯從今朝廷乆無處分(處昌呂翻/分扶問翻)彼軍不曉朝廷
之意(彼軍謂昭/義軍也)欲効順則恐忽授從諫欲同惡則恐别
更除人猶豫之間若有姦人為之畫䇿虚張賞設錢數
軍士覬望尤難指揮(為于偽翻賞設猶言/賞犒也覬凡利翻)伏望速賜裁
斷仍先下明敕(明敕猶言明詔斷/丁亂翻下遐稼翻)宣示軍衆奬其從來
忠節(言澤潞一軍自李抱眞/以來盡忠竭節於朝廷)賜新使繒五十萬匹使之
賞設(繒慈/陵翻)續除劉從諫一刺史從諫既粗有所得必且
擇利而行萬無違拒設不從命臣亦以為不假攻討何
則臣聞從諫已禁山東三州軍士不許自畜兵刀(昭義/廵屬)
(邢洛磁三州/皆在山東)足明羣心殊未得一帳下之事亦在不疑
(言帳下必有圖/從諫以為功者)熟計利害决無即授從諫之理時李逢
吉王守澄計議已定竟不用絳等謀(諫考異曰實錄從/  以金幣賂當權)
(者舊從諫傳曰李逢吉王守澄受其/賂曲為奏請事有無難明今不取)十二月辛丑以從
諫為昭義留後劉悟煩苛從諫濟以寛厚衆頗附之
李絳好直言李逢吉惡之故事僕射上日(好呼到翻惡/烏路翻上時)
(掌/翻)宰相送之百官立班中丞列位於廷尚書以下每月
當牙(牙牙/參也)元和中伊愼為僕射太常博士韋謙上言舊
儀太重削去之(去羌/呂翻)御史中丞王播恃逢吉之勢與絳
相遇於塗不之避絳引故事上言僕射國初為正宰相
(唐初太宗為尚書令羣臣不敢居其位自是不除授以/左右僕射為尚書省長官其任為正宰相所謂參議朝)
(政參知機務同平章事雖皆/宰相之職然非正宰相也)禮數至重儻人才黍位自
宜别授賢良若朝命守官豈得有虧法制乞下百官詳
定議者多從絳議(朝直遥翻/下遐稼翻)上聽行舊儀甲子以絳有
足疾除太子少師分司　言事者多稱裴度賢不宜棄
之藩鎭上數遣使至興元勞問度(數所角翻/勞力到翻)密示以還
期度因求入朝逢吉之黨大懼二年春正月壬辰裴度
自興元入朝李逢吉之黨百計毁之先是民間謡云(先/悉)
(薦/翻)緋衣小兒坦其腹天上有口被驅逐(緋衣裴字天上/有口吳字謂度)
(能擒吳元濟其/才為可用也)又長安城中有横亘六岡如乾象度宅
偶居第五岡(六岡横亘如乾卦六畫之象裴度平樂里/第偶居第五岡程大昌曰宇文愷之營隋)
(都也曰朱雀街南北盡郭有六條髙坡象乾卦六爻故/於九二置宫殿以當帝王之居九三立百司以應君子)
(之數九五貴位不欲常人居之故置𤣥都觀及興善寺/以鎭其地劉禹錫賦看花詩即此也裴度宅在朱雀街)
(東自北而南則為第四坊名永樂坊畧與𤣥都觀東西/相對而其第之比觀基蓋退北兩坊不正相當也唐實)
(錄裴度在興元自請入覲李逢吉之黨有張權輿者排/之以為度名應圖䜟宅據乾岡不召而來其意可見蓋)
(權輿之所謂宅據乾岡者即龍首第五坡之餘勢也然/度之所居張說第在其西尤與𤣥都觀相近而張嘉貞)
(之第正在坊北何獨指度為占據/乾岡也小人挾私欺君皆此類)張權輿上言度名應
圖䜟宅占岡原不召而來其旨可見(傳考異曰舊逢吉/  曰寳厯初度連)
(上章請入覲逢吉之黨坐不安席如矢攅身乃相與為/謀欲沮其來張權輿撰非衣小兒之謡傳於閭巷言度)
(相有天分名應謡䜟而韋處厚於上前解析權輿所撰/之言按權輿若撰謡言當更加以惡言不止云天上有)
(口被驅逐觀此蓋民間先有此謡/權輿因言度名應圖䜟非撰之也)上雖年少(少詩/照翻)悉察
其誣謗待度益厚度初至京師朝士塡門度留客飲京
兆尹劉栖楚附度耳語侍御史崔咸舉觴罰度曰丞相
不應許所由官呫囁耳語(京尹任煩劇故唐人謂府縣/官為所由官項安世家說曰)
(今坊市公人謂之所由呫叱渉翻囁/而渉翻呫囁細語口動而聲不逺聞)度笑而飲之栖楚
不自安趨出二月辛未以度為司空同平章事度在中
書左右忽白失印聞者失色度飲酒自如頃之左右白
復於故處得印度不應或問其故度曰此必吏人盗之
以印書劵耳急之則投諸水火緩之則復還故處(或問/當左)
(右白得印之時豈不可就詰其人以得印/所自邪答曰晉公處此必有說請自詳度)人服其識量
　上自即位以來欲幸東都宰相及朝臣諫者甚衆上
皆不聽决意必行己令度支員外郎盧貞按視修東都
宫闕及道中行宫(自長安厯華陜至洛沿道皆有行宫/如華隂之瓊岳宫金城宫鄭縣之神)
(臺宫陜縣之繡嶺宫澠池之芳桂宫福昌之福昌宫/永寜之﨑岫宫蘭峯宫夀安之連昌宫興泰宫是也)裴
度從容言於上曰國家本設兩都以備廵幸自多難以
來兹事遂廢(從千容翻/難乃旦翻)今宫闕營壘百司廨舍率已荒
阤(阤施是/翻廢也)陛下儻欲行幸宜命有司歲月間徐加完葺
然後可往上曰從來言事者皆云不當往如卿所言不
往亦可㑹朱克融王庭湊皆請以兵匠助修東都三月
丁亥勅以修東都煩擾罷之(史言修東都之役非以羣/臣論諫而罷特畏幽鎮之)
(稱兵而/罷耳)召盧貞還先是朝廷遣中使賜朱克融時服(先/悉)
(薦/翻)克融以為踈惡執留勅使又奏當道今歲將士春衣
不足乞度支給三十萬端匹又奏欲將兵馬及丁匠五
千助修宫闕上患之以問宰相欲遣重臣宣慰仍索敕
使(索山/客翻)裴度對曰克融無禮已甚殆將斃矣譬如猛獸
自於山林中咆哮跳踉(咆蒲交翻嘷也哮虚交翻/闞也踉吕張翻又音郎)乆當
自困必不敢輙離巢穴(離力/智翻)願陛下勿遣宣慰亦勿索
敕使旬日之後徐賜詔書云聞中官至彼稍失去就俟
還朕自有處分時服有司製造不謹朕甚欲知之已令
區處(處昌呂翻/分扶問翻)其將士春衣從來非朝廷徴𤼵皆本道
自備朕不愛數十萬匹物但素無此例不可獨與范陽
所稱助修宮闕皆是虚語若欲直挫其姦宜云丁匠宜
速遣來已令所在排比供擬(比毗/至翻)彼得此詔必蒼黄失
圖若且示含容則云修宫闕事在有司不假丁匠逺來
如是而已不足勞聖慮也上恱從之　立才人郭氏為
貴妃妃晉王普之母也　横海節度使李全畧薨其子
副大使同㨗擅領留後重賂鄰道以求承繼(為文宗討/李同㨗張)
(本/)　夏四月戊申以昭義留後劉從諫為節度使　五
月幽州軍亂殺朱克融及其子延齡(果如裴/度之言)軍中立其
少子延嗣主軍務　六月甲子上御三殿令左右軍教
坊内園為擊毬手搏雜戯戯酣有斷臂碎首者夜漏數
刻乃罷　己夘上幸興福寺(唐㑹要興福寺在修德坊/本王君廓宅貞觀八年太)
(宗為太穆皇后追福立為𢎞福寺神龍元年改名元和/十二年築夾城自雲韶門過芳林門西至修德里以通)
(於興福/佛寺)觀沙門文溆俗講(釋比講說類談空有而俗講/者又不能演空有之義徒以)
(恱俗邀布施而/已溆象吕翻)　癸未衡王絢薨(絢順宗子/音翾縣翻)　壬辰宣
索左藏見在銀十萬兩金七千兩悉貯内藏以便賜與
(索山客翻貯丁呂翻/藏徂浪翻見賢遍翻)　道士趙歸真說上以神仙僧惟
貞齊賢正簡說上以禱祠求福(說式/芮翻)皆出入宫禁上信
用其言山人杜景先請徧厯江嶺求訪異人有潤州人
周息元自言夀數百歲上遣中使迎之八月乙巳息元
至京師(潤州至京師二千/八百二十一里)上館之禁中山亭(館古/玩翻)　朱
延嗣既得幽州虐用其人都知兵馬使李載義與弟牙
内兵馬使載寜共殺延嗣并屠其家三百餘人載義權
知留後九月數延嗣之罪以聞(數所/具翻)載義承乾之後也
(承乾太宗長/子以罪廢)　庚申魏博節度使史憲誠妄奏李同㨗
為軍士所逐走歸本道請束身歸朝尋奏同㨗復歸滄
州(史言史憲誠玩侮/朝廷公肆欺㒺)　壬申以中書侍郎同平章事李
程同平章事充河東節度使　冬十月乙亥以李載義
為盧龍節度使　十一月甲申以門下侍郎同平章事
李逢吉同平章事充山南東道節度使　上遊戲無度
狎暱羣小(暱尼/質翻)善擊毬好手搏(好呼到/翻下同)禁軍及諸道争
獻力士又以錢萬緡付内園令召募力士晝夜不離側
(離力/智翻)又好深夜自捕狐狸性復褊急(復扶/又翻)力士或恃恩
不遜輙配流籍没宦官小過動遭捶撻皆怨且懼十二
月辛丑上夜獵還宫與宦官劉克明田務澄許文瑞及
擊毬軍將蘇佐明王嘉憲石從寛閻惟直等二十八人
飲酒上酒酣入室更衣(更工/衡翻)殿上燭怱滅蘇佐明等弑
上於室内(年十/八)劉克明等矯稱上旨命翰林學士路隋草
遺制以絳王悟權句當軍國事(絳王悟憲宗子句/古侯翻當下浪翻)壬寅
宣遺制絳王見宰相百官於紫宸外廡克明等欲易置
内侍之執權者於是樞密使王守澄楊承和中尉魏從
簡梁守謙定議(唐末謂兩樞密/兩中尉為四貴)以衞兵迎江王涵入宫
(自十六宅/迎入宫也)𤼵左右神䇿飛龍兵進討賊黨盡斬之克明
赴井出而斬之絳王為亂兵所害時事起蒼猝守澄等
以翰林學士韋處厚博通古今一夕處置皆與之共議
(處昌/呂翻)守澄等欲號令中外而疑所以為辭處厚曰正名
討罪於義何嫌安可依違有所諱避又問江王當如
何踐阼處厚曰詰朝當以王教布告中外以己平内難
(詰去吉翻/難乃旦翻)然後羣臣三表勸進以太皇太后令冊命即
皇帝位當時皆從其言時不暇復問有司(復扶/又翻)凡百儀
法皆出於處厚無不叶宜癸夘以裴度攝冡宰百官謁
見江王於紫宸外廡(見賢/遍翻)王素服涕泣甲辰見諸軍使
於少陽院(少陽院以地望準之當在宫城東北隅太子/居之亦謂之東宫今按閣本大明宫圗少陽)
(院在浴堂殿東其北又有温室宣徽清思太和珠鏡等/殿不正在宫城東北隅也  考異曰魏謩文宗實錄見)
(軍使事承見百官下不/云别日今從敬宗實錄)趙歸真等諸術士及敬宗時佞
幸者皆流嶺南或邊地乙巳文宗即位更名昻(更工/衡翻)戊
申尊母蕭氏為皇太后王太后為寳厯太后是時郭太
后居興慶宫王太后居義安殿蕭太后居大内上性孝
謹事三宫如一(自此以後凡言/上者皆文宗也)每得珍異之物先薦郊
廟次奉三宫然後進御蕭太后閩人也　庚戌以翰林
學士韋處厚為中書侍郎同平章事　上自為諸王深
知兩朝之弊(謂穆敬兩朝也/朝直遙翻下同)及即位勵精求治去奢從
儉(治直吏翻/去羌呂翻)詔宫女非有職掌者皆出之出三千餘人
五坊鷹犬準元和故事量留校獵外悉放之(量音/良)有司
供宫禁年支物並準貞元故事省教坊翰林摠監冗食
千二百餘貟(摠監苑/摠監也)停諸司新加衣糧(諸司内諸司也/衣糧敬宗濫恩)
(所加/也)御馬坊場及近歲别貯錢榖所占陂田(占古/贍翻)悉歸
之有司先宣索組繡彫鏤之物悉罷之(鏤郎/豆翻)敬宗之世
每月視朝不過一二上始復舊制每竒日未嘗不視朝
(竒紀宜翻隻也唐制/天子以隻日視朝)對宰相羣臣延訪政事乆之方罷
待制官舊雖設之未嘗召對至是屢䝉延問其輟朝放
朝皆用偶日中外翕然相賀以為太平可冀(欲治之主/不世出人)
(君初政儻有一二足以新民視聽天下之所望重矣然/卒無以副天下之望者魏髙貴鄉公晉懷帝唐德宗文)
(宗是/也)
　　文宗元聖昭獻孝皇帝上之上
　　　(本名涵即位更名/昂穆宗第三子)
太和元年春二月乙巳赦天下改元　李同㨗擅據滄
景朝廷經歲不問(去年三月李同㨗/擅領横海留後)同㨗冀易世之後
或加恩貸三月壬戌朔遣掌書記崔從長奉表與其弟
同志同巽俱入見(見賢/遍翻)請遵朝㫖　上雖虚懷聽納而
不能堅决與宰相議事已定尋復中變(復扶/又翻)夏四月丙
辰韋處厚於延英極論之因請避位上再三慰勞之(勞/力)
(到/翻)　忠武節度使王沛薨庚申以太僕卿髙瑀為忠武
節度使(瑀音/禹)自大厯以來節度使多出禁軍其禁軍大
將資髙者皆以倍稱之息貸錢於富室(倍者子錢倍於/本錢稱者子本)
(相侔也稱/尺證翻)以賂中尉動踰億萬然後得之未嘗由執政
至鎮則重歛以償所負(歛力/瞻翻)及沛薨裴度韋處厚始奏
以瑀代之中外相賀曰自今債帥鮮矣(帥所類翻鮮/息淺翻少也)
五月丙子以天平節度使烏重𦙍為横海節度使以前
横海節度副使李同㨗為兖海節度使朝廷猶慮河南
北節度使搆扇同㨗使拒命乃加魏博史憲誠同平章
事丁丑加盧龍李載義平盧康志睦成德王庭湊檢校
官　鹽鐵使王播自淮南入朝力圖大用所獻銀器以
千計綾絹以十萬計六月癸巳以播為左僕射同平章
事　秋七月癸酉葬睿武昭愍孝皇帝于莊陵(莊陵在/京兆三)
(原縣西/北五里)廟號敬宗　李同㨗託為將士所留不受詔乙
酉武寜節度使王智興奏請將本軍三萬人自備五月
糧以討同㨗許之八月庚子削同㨗官爵命烏重𦙍王
智興康志睦史憲誠李載義與義成節度使李聽義武
節度使張璠各帥本軍討之(璠扶元翻/帥讀曰率)同㨗遣其子弟
以珍玩女妓賂河北諸鎮(妓渠/綺翻)戊午李載義執其姪并
所賂獻之史憲誠與李全畧為婚姻及同㨗叛密以糧
助之裴度不知其所為謂憲誠無貳心憲誠遣親吏至
中書請事韋處厚謂曰晉公於上前以百口保爾使主
(裴度封晉國公節度使為一道之主/故對其屬吏稱之為使主使䟽吏翻)處厚則不然但仰
俟所為自有朝典耳憲誠懼不敢復與同㨗通(讀史者/以為裴)
(度於是時耄及之矣韋處厚較聰明不惟不知度亦不/知處厚矣一推心以待之一明法以示之此正寛嚴相)
(濟所以制御彊/藩復扶又翻)王庭湊為同㨗求節鉞不獲(為于/偽翻)乃助
之為亂出兵境上以撓魏師(撓奴/教翻)又遣使厚賂沙陀酋
長朱邪執宜欲與之連兵執宜拒不受(酋慈由翻/長知丈翻)冬十
月天平横海節度使烏重𦙍擊同㨗屢破之十一月丙
寅重𦙍薨庚辰以保義節度使李寰為横海節度使(穆/宗)
(長慶三年以晉慈/二州為保義軍)從王智興之請也　十二月庚戌加
王智興同平章事
二年春三月己夘王智興攻棣州焚其三門　自元和
之末宦官益横(横户/孟翻)建置天子在其掌握(穆宗及上皆/宦官所立)
威權出人主之右人莫敢言上親䇿制舉人賢良方正
昌平劉蕡(蕡符/分翻)對䇿及言其禍其畧曰陛下宜先憂者
宫闈將變社稷將危天下將傾海内將亂又曰陛下將
杜篡弑之漸則居正位而近正人逺刀鋸之賤親骨鯁
之直(近其靳翻/逺于願翻)輔相得以專其任(相息/亮翻)庶職得以守其
官奈何以䙝近五六人摠天下大政禍稔蕭牆姦生帷
幄臣恐曹節侯覽復生於今日(曹節侯覽見漢桓/帝紀復扶又翻)又曰
忠賢無腹心之寄閽寺持廢立之權陷先君不得正其
終致陛下不得正其始(謂宦官弑敬宗而立上也春秋/榖梁傳曰定元年春王不言正)
(月定無正也定之無正何也昭公之終非正終/也定之始非正始也昭無正終故定無正始)又曰威
柄陵夷藩臣跋扈或有不逹人臣之節首亂者以安君
為名不究春秋之微稱兵者以逐惡為義(微為春秋之/微指也此二)
(語蕡蓋慮夫强藩首亂稱/兵以逐君側惡臣為名者)則政刑不由乎天子征伐必
自於諸侯(昭宗之世岐汴交兵以誅/宦官為名卒如劉蕡之言)又曰陛下何不塞
隂邪之路屏䙝狎之臣(塞悉則翻屏必/郢翻又卑正翻)制侵陵迫脅之
心復門户掃除之役戒其所宜戒憂其所宜憂既不能
治於前當治於後(治直/之翻)既不能正其始當正其終則可
以䖍奉典謨克承丕構矣昔秦之亡也失於彊暴漢之
亡也失於微弱彊暴則賊臣畏死而害上(謂趙髙也髙/亦宦者也)
微弱則姦臣竊權而震主(謂外戚宦官蕡/意專指宦官)伏見敬宗皇
帝不虞亡秦之禍不翦其萌伏惟陛下深軫亡漢之憂
以杜其漸(蕡蓋謂敬宗以荒暴䘮身又/恐上以仁弱不能制宦官也)則祖宗之鴻業
可紹三五之遐軌可追矣(三五謂三/皇五帝)又曰臣聞昔漢元
帝即位之初更制七十餘事(其畧見二十八卷漢/元帝初元元年二年)其心
甚誠其稱甚美然而紀綱日紊(稱尺證翻/紊音汶)國祚日衰姦
宄日彊黎元日困者以其不能擇賢明而任之失其操
柄也(引漢元以為戒者蓋以帝之去奢從/儉似漢元而優遊不斷亦類漢元也)又日陛下誠
能揭國權以歸相持兵柄以歸將則心無不達行無不
孚矣(行下/孟翻)又曰法宜畫一官宜正名今分外官中官之
員立南司北司之局(百官赴南牙朝㑹者謂之外官亦/謂之南司宦官列局於𤣥武門内)
(兩軍中尉䕶諸營於苑中/謂之中官亦謂之北司)或犯禁於南則亡命於北或
正刑於外則破律於中法出多門人無所措實由兵農
勢異而中外法殊也又曰今夏官不知兵籍止於奉朝
請(朝直/遥翻)六軍不主兵事止於養勲階(兵部古夏官之職/六軍工將軍大將)
(軍將軍統軍/皆以養勲階)軍容合中官之政戎律附内臣之職(謂觀/軍容)
(使及諸監/軍使也)首一戴武弁疾文吏如仇讐足一蹈軍門視
農夫如草芥謀不足以翦除兇逆而詐足以抑揚威福
勇不足以鎮衞社稷而暴足以侵軼里閭羈絏藩臣(軼/徒)
(結翻又音逸􁁉/也絏先列翻)干陵宰輔隳裂王度汨亂朝經(朝直/遥翻)張
武夫之威上以制君父假天子之命下以御英豪有藏
姦觀釁之心無仗節死難之義(難乃/旦翻)豈先王經文緯武
之㫖邪又曰臣非不知言𤼵而禍應計行而身戮蓋痛
社稷之危哀生人之困豈忍姑息時忌竊陛下一命之
寵哉(周禮一命受職後世/以授初品官為一命)　閏月丙戌朔史憲誠奏遣
其子副大使唐都知兵馬使开志紹將兵二萬五千趣
德州討李同㨗(开苦堅翻按考異從亓當音渠之翻二/音皆姓也趣七喻翻  考異曰實錄或)
(作于志沼或作开志沼或作亓志紹舊紀作开志/紹新紀傳作亓志沼今從之據考異紹當作沼)時憲
誠欲助同㨗唐泣諫且請𤼵兵討之憲誠不能違　甲
午賢良方正裴休李郃李甘杜牧馬植崔璵王式崔慎
由等(郃曷閣翻/璵音余)二十二人中第皆除官(中竹/仲翻)考官左散
騎常侍馮宿等見劉蕡䇿皆歎服而畏宦官不敢取詔
下物論囂然稱屈(囂虚驕/翻喧也)諫官御史欲論奏執政抑之
李郃曰劉蕡下第我輩登科能無厚顔乃上䟽以為蕡
所對䇿漢魏以來無與為比今有司以蕡指切左右不
敢以聞恐忠良道窮綱紀遂絶况臣所對不及蕡逺甚
乞回臣所授以旌蕡直不報蕡由是不得仕於朝終於
使府御史(使府節度使幕府也御史幕/僚所帶寄禄官亦謂之憲官)牧佑之孫植勛
之子(杜佑厯德順憲三朝位至公輔馬勛見二百三十/卷德宗貞元元年  考異曰舊傳勛作曛誤也勛)
(事見德/宗實錄)式起之孫慎由融之𤣥孫也(王起見二百四十/一卷穆宗長慶元)
(年崔融以文章/顯於武后朝)　夏六月晉王普薨辛酉諡悼懷太子
　初蕭太后㓜去鄉里有弟一人上即位命福建觀察
使求訪莫知所在有茶綱役人蕭洪(凡茶商販茶各以/若干為一綱而輸)
(税于/官)自言有姊流落商人趙縝引之見太后近親吕璋
之妻(縝指/忍翻)亦不能辯與之俱見太后上以為得真舅甲
子以為太子洗馬(為蕭洪詐覺流死/張本洗悉薦翻)　峯州刺史王升
朝叛庚辰安南都䕶武陵韓約討斬之(舊志峯州至京/師一萬一千五)
(百里宋白曰峯州治嘉寜縣漢麓泠縣地武陵漢/臨沅縣之地隋置武陵縣唐帶朗州朝直遙翻)　王
庭湊隂以兵及鹽粮助李同㨗上欲討之秋七月甲辰
詔中書集百官議其事宰相以下莫敢違衞尉卿殷侑
獨以為廷湊雖附凶徒事未甚露宜且含容專討同㨗
己巳下詔罪狀廷湊命鄰道各嚴兵守備聽其自新
九月丁亥王智興奏拔棣州　李寰自晉州引兵赴鎮
不戢士卒所過殘暴至則擁兵不進但坐索供饋(索山/客翻)
庚寅以寰為夏綏節度使(夏户/雅翻)　甲午詔削奪王廷湊
官爵命諸軍四面進討　加王智興守司徒以前夏綏
節度使傅良弼為横海節度使　岳王緄薨(緄順宗子/音古本翻)
　庚戌容管奏安南軍亂逐都䕶韓約　冬十月洋王
忻薨(忻憲/宗子)　魏博敗横海兵於平原遂拔之(敗補/邁翻)　十
一月癸未朔易定節度使栁公濟奏攻李同㨗堅固寨
拔之(同㨗築寨於滄州西以/抗官兵以堅固為名)又破其兵於寨東時河南
北諸軍討同㨗乆未成功每有小勝則虚張首虜以邀
厚賞朝廷竭力奉之江淮為之耗弊　傅良弼至陜而
薨(陜失/冉翻)乙酉以左金吾大將軍李祐為横海節度使
甲辰禁中昭德寺火(天火曰災/人火曰火)延及宫人所居燒死者
數百人　十二月丁巳王智興奏兵馬使李君謀將兵
濟河破無棣(無棣古齊國之北境周封太公賜履所至/也漢為陽信縣界有無棣溝通海唐為無)
(棣縣屬滄州九域志/在州東南一百七里)　壬申中書侍郎同平章事韋處
厚薨　李同㨗軍勢日蹙王庭湊不能救乃遣人説魏
博大將亓志紹(説式/芮翻)使殺史憲誠父子取魏博志紹遂
作亂引所部兵二萬人還逼魏州丁丑命諫議大夫柏
耆宣慰魏博且𤼵義成河陽兵以討志紹　戊寅以翰
林學士路隋為中書侍郎同平章事　辛巳史憲誠奏
亓志紹兵屯永濟(代宗大厯七年田承嗣分魏/州之臨清置永濟縣屬貝州)告急求
援詔義成節度使李聽帥滄州行營諸軍以討志紹(帥/讀)
(曰/率)
　
　
　
　
　
　
　
　
　
　
　資治通鑑卷二百四十三
