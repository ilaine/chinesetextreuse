
　資治通鑑卷五十二　　　宋　司馬光　撰
　　　　　　　　　　　　　　胡三省　音註
　漢紀四十四(起閼逢閹茂盡旃/䝉作噩凡十二年)
　　孝順皇帝下
陽嘉三年夏四月車師後部司馬率後王加特奴掩擊
北匈奴於閶吾陸谷(閶音/昌)大破之獲單于母　五月戊
戌詔以春夏連旱赦天下上親自露坐徳陽殿東廂請
雨(按范書桓帝紀徳陽/殿在北宫掖庭中)以尚書周舉才學優深特加策
問舉對曰臣聞隂陽閉隔則二氣否塞(否皮鄙翻/塞悉則翻)陛下
廢文帝光武之法而循亡秦奢侈之欲内積怨女外有
曠夫自枯旱以來彌歴年嵗未聞陛下改過之効徒勞
至尊暴露風塵誠無益也(謂露坐/無益)陛下但務其華不尋
其實猶縁木希魚却行求前(賢曰縁木求魚孟子之文/韓詩外傳曰夫明鏡所以)
(照形徃古所以知今惡知徃古之所/以危亡無異却行而求達於前人也)誠宜推信革政崇
道變惑出後宫不御之女除太官重膳之費易傳曰陽
感天不旋日(易稽覽圖中孚傳曰陽感天不旋日諸侯/不旋時大夫不過朞鄭𤣥注云陽者天子)
(為善一日天立應以善為惡一日天立應以/惡一説不旋時立應之重直龍翻傳直戀翻)惟陛下留
神裁察帝復召舉面問得失舉對以宜慎官人去貪汙
逺佞邪(復扶又翻去羌/吕翻逺于願翻)帝曰官貪汙佞邪者為誰乎對
曰臣從下州超備機宻(舉自冀州刺/史徴拜尚書)不足以别羣臣然
公卿大臣數有直言者忠貞也(别彼列翻/數所角翻)阿䛕茍容者
佞邪也太史令張衡亦上疏言前年京師地震土裂裂
者威分震者民擾也竊懼聖思厭倦制不專己恩不忍
割與衆共威威不可分徳不可共願陛下思惟所以稽
古率舊勿使刑徳八柄不由天子(周禮王以八柄馭羣/臣一曰爵以馭其貴)
(二曰禄以馭其富三曰予以馭其幸四曰置以馭其行/五曰生以馭其福六曰奪以馭其貧七曰廢以馭其罪)
(八曰誅以/馭其過)然後神望允塞(塞悉/則翻)災消不至矣衡又以中
興之後儒者爭學圖緯(緯七緯也七緯者易緯稽覽圖/乾鑿度坤靈圖通卦驗是類謀)
(辯終備也書緯璇璣鈐考靈耀刑徳放帝命驗運期授/也詩緯推度災記歴樞含神霧也禮緯含文嘉稽命徵)
(斗威儀也樂緯動聲儀稽耀嘉什國徵也孝經緯援神/契鉤命决也春秋緯演孔圖元命包文耀鉤運斗樞感)
(精符合誠圖考異郵保乾圖漢含孳/佑助期握誠圖濳潭巴説題辭也)上疏言春秋元命
包有公輸班與墨翟事見戰國又言别有益州益州之
置在於漢世(賢曰前書武/帝始置益州)又劉向父子領校祕書閲定
九流亦無䜟録(賢曰成哀時劉向及子歆為祕書校定/經傳諸子等九流謂儒家道家隂陽家)
(法家名家墨家縱横家雜家農家/見蓻文志並無䜟説䜟楚譖翻)則知圖䜟成於哀平
之際皆虚偽之徒以要世取資(要一/遙翻)欺罔較然莫之紏
禁且律歴卦侯九宫風角(黄帝命伶倫吹律大橈作甲/子容成造歴而律歴之學傳)
(矣京房分六十四卦更直日用事以風雨寒温為候伏/羲之時龍馬負圖出於河戴九履一左三右七二四為)
(肩六八為足而五居中伏羲觀河圖而畫八卦隂陽家/謂之九宫一六八為白二黑三綠四碧五黄七赤九紫)
(至今承用之又易乾鑿度曰太一取其數而行九宫鄭/𤣥注云太一者北辰神名也下行八卦之宫每四乃還)
(於中央中央者地神之所居故謂之九宫天數大分以/陽出以隂入陽起於子隂起於午是以太一下九宫從)
(坎宫始自此而從於坤宫又自此而從於震宫又自此/而從於巽宫所以從半矣還息於中央之宫既又自此)
(而從於乾宫又自此而從於兑宫又自此而從於艮宫/又自此而從於離宫行則周矣上遊息於太一之星而)
(反於紫宫行起從坎宫始終於離宫也此雖緯書之説/而九宫定位則一也賢曰風角謂候四方四隅之風以)
(占吉/凶)數有徵効(數所角/翻下同)世莫肯學而競稱不占之書(賢/曰)
(謂競稱/䜟家也)譬猶畫工惡圖犬馬而好作鬼魅誠以實事難
形而虚偽不窮也(惡烏路翻好呼到翻魅音媚韓子曰/客有為齊王畫者問畫孰難對曰狗)
(馬最難孰易曰鬼魅最易狗馬人/所知也故難鬼魅無形故易也)宜收藏圖䜟一禁絶
之則朱紫無所眩典籍無瑕玷矣　秋七月鍾羌良封
等復冦隴西漢陽(復扶/又翻)詔拜前校尉馬賢為謁者鎮撫
諸種(種章/勇翻)冬十月䕶羌校尉馬續遣兵擊良封破之
十一月壬寅司徒劉崎司空孔扶免用周舉之言也(崎/丘)
(宜/翻)乙巳以大司農黄尚為司徒光禄勲河東王卓為司
空　耿䝿人數為耿氏請(為于/偽翻)帝乃紹封耿寳子箕為
牟平侯(耿寳貶死事見上/卷安帝延光四年)
四年春北匈奴呼衍王侵車師後部帝令敦煌太守發
兵救之不利(敦徒/門翻)　二月丙子初聽中官得以養子襲
爵(曹操階之遂移漢祚/其所由來者漸矣)初帝之復位宦官之力也(事見/上卷)
(延光/四年)由是有寵參與政事(與讀/曰預)御史張綱上書曰竊尋
文明二帝徳化尤盛中官常侍不過兩人近倖賞賜裁
滿數金惜費重民故家給人足而頃者以來無功小人
皆有官爵非愛民重器承天順道者也書奏不省(省悉/景翻)
綱皓之子也(張皓見五十卷/安帝延光三年)旱　謁者馬賢擊鍾羌大
破之　夏四月甲子太尉施延免　戊寅以執金吾梁
商為大將軍故太尉龐參為太尉(龐皮/江翻)商稱疾不起且
一年帝使太常桓焉奉策就第即拜商乃詣闕受命(杜/祐)
(曰後漢策拜諸王侯三公之儀百官㑹位定謁者引光/禄勲前謁者引當拜者前伏殿下光祿前一拜舉手曰)
(制詔其以某為某讀策書畢拜者稱臣再拜尚書郎以/璽印綬付侍御史前面立受印璽綬當受策者再拜頓)
(首三贊謁者曰某王臣某新封某公某初除謝中謁者/報謹謝贊者立曰皇帝為公興重坐受策者拜謝起就)
(位禮畢自漢以來惟衛青以有功即軍中拜大將軍/未聞有就第即拜者也况以此異數加之后父乎)商
少通經傳謙恭好士(少詩沼翻好/呼到翻下同)辟漢陽巨覽(巨姓/覽名)上
黨陳龜為掾屬(掾余/絹翻)李固為從事中郎楊倫為長史李
固以商柔和自守不能有所整裁乃奏記於商曰數年
以來災怪屢見(見賢/遍反)孔子曰智者見變思形愚者覩怪
諱名(范書李固𫝊形作刑此/二語葢亦本之緯書)天道無親可為祗畏(賢曰/祗敬)
(也言天無親疎惟善/是與可敬而畏也)誠令王綱一整道行忠立明公踵
伯成之髙(莊子曰伯成子髙唐虞時/為諸侯至禹去而耕於野)全不朽之譽豈與
此外戚凡輩耽榮好位者同日而論哉商不能用　秋
閏八月丁亥朔日有食之　冬十月烏桓冦雲中度遼
將軍耿曅追擊不利十一月烏桓圍曅於蘭池城(續漢/志雲)
(中郡沙南縣/有蘭池城)發兵數千人救之烏桓乃退　十二月丙
寅京師地震
永和元年春正月己巳改元赦天下　冬十月丁亥承
福殿火　十一月丙子太尉龎參罷　十二月象林蠻
夷反(象林縣屬日南郡晉/宋以下為林邑國)　乙巳以前司空王龔為太
尉龔疾宦官專權上書極言其状諸黄門使各誣奏龔
罪上命龔亟自實李固奏記於梁商曰王公以堅貞之
操横為讒佞所構(横户/孟翻)衆人聞知莫不歎慄夫三公尊
重無詣理訴寃之義(哀帝時丞相王嘉召詣廷尉主簿/曰將相不對理陳寃相踵以為故)
(事君矦/宜引决)纎微感槩輒引分决是以舊典不有大罪不至
重問(賢曰大臣獄重故曰重問成帝時丞相薛宣御史/大夫翟方進有罪上使五二千石雜問音義云大)
(臣獄重故以二千/石五人同問之)王公卒有他變(卒讀/曰猝)則朝廷獲害賢
之名羣臣無救䕶之節矣語曰善人在患饑不及餐(言/當)
(速救/之也)斯其時也商即言之於帝事乃得釋　是嵗以執
金吾梁冀為河南尹冀性嗜酒逸遊自恣居職多縱暴
非灋父商所親客雒陽令吕放以告商商以讓冀冀遣
人於道刺殺放(刺七/亦翻)而恐商知之乃推疑放之怨仇(推/吐)
(雷翻惡自冀出欲嫁之他人/故託其辭疑放之怨仇為之)請以放弟禹為雒陽令使
捕之(賢曰安慰放家欲以滅口余謂賢説非也冀請於/商以放弟為令謂必急於捕賊而隂使禹滅其兄)
(之宗親賔客/以快己忿耳)盡滅其宗親賔客百餘人　武陵太守上
書以蠻夷率服(言相率/而來服)可比漢人増其租賦議者皆以
為可尚書令虞詡曰自古聖王不臣異俗先帝舊典貢
賦多少所由來乆矣(漢興令武陵諸蠻大人嵗輸布/一匹小口二丈是謂之賨布)今
猥増之必有怨叛計其所得不償所費必有後悔帝不
從澧中漊中蠻各爭貢布非舊約(漊即/矦翻)遂殺鄉吏舉種
反
二年春武陵蠻二萬人圍充城八千人冦夷道(賢曰充/縣屬武)
(陵郡故城在澧州崇義縣/東北充音衝夷道屬南郡)　二月廣漢屬國都尉擊破
白馬羌(安帝改蜀郡北部都尉為廣漢屬國都/尉别領隂平甸氐剛氐三道屬益州)　帝遣
武陵太守李進擊叛蠻破平之進乃簡選良吏撫循蠻
夷郡境遂安　三月司空王卓薨丁丑以光祿勲郭䖍
為司空(作考異曰袁書/  乾今從范書)　夏四月丙申京師地震　五
月癸丑山陽君宋娥坐構姦誣罔收印綬歸里舍黄龍
楊佗孟叔李建張賢史汎王道李元李剛等九矦坐與
宋娥更相賂遺(更工衡翻/遺于季翻)求髙官増邑並遣就國減租
四分之一(按考異曰孫程傳云龍等誣罔曹騰孟賁/  梁商傳誣罔騰賁者張逵等非龍等也)
象林蠻區憐等(區烏侯翻今廣中猶有此姓姓/譜云今長沙有此姓音豈俱翻)攻縣寺
殺長吏交趾刺史樊演發交趾九真兵萬餘人救之兵
士憚逺役秋七月二郡兵反攻其府府雖擊破反者而
蠻埶轉盛　冬十月甲申上行幸長安扶風田弱薦同
郡灋真博通内外學(東都諸儒以七緯為/内學六經為外學)隠居不仕宜
就加衮職(賢曰毛詩曰衮職/有闕謂三公也)帝虚心欲致之前後四徵
終不屈友人郭正稱之曰灋真名可得聞身難得而見
逃名而名我隨避名而名我追可謂百世之師者矣真
雄之子也(灋雄見四十九卷/安帝永初四年)　丁卯京師地震太尉王
龔以中常侍張昉等專弄國權欲奏誅之宗親有以楊
震行事諫之者(楊震事見五十卷/安帝延光三年)龔乃止十二月乙亥
上還自長安
三年春二月乙亥京師及金城隴西地震二郡山崩
夏閏四月己酉京師地震　五月吳郡丞羊珍反攻郡
府太守王衡破斬之　侍御史賈昌與州郡幷力討區
憐不尅為所攻圍嵗餘兵穀不繼帝召公卿百官及四
府掾屬(大將軍府掾屬二十九人太尉府二十四/人司徒府三十一人司空府二十九人)問以
方略皆議遣大將發荆揚兖豫四萬人赴之李固駮曰
若荆揚無事發之可也今二州盜賊磐結不散(二州謂/荆揚也)
武陵南郡蠻夷未輯長沙桂陽數被徴發如復擾動(數/所)
(角翻被皮義翻/復扶又翻下同)必更生患其不可一也又兖豫之人卒
被徴發(卒讀/曰猝)逺赴萬里無有還期詔書迫促必致叛亡
其不可二也南州水土温暑加有瘴氣(瘴之亮翻度嶺/而南瘴氣甚重)
(炎熱蒸鬰之所生/也中之者輒死)致死亡者十必四五其不可三也逺
涉萬里士卒疲勞比至嶺南(比必寐/翻及也)不復堪鬬其不可
四也軍行三十里為程而去日南九千餘里三百日乃
到計人禀五升(賢曰古升小故曰/五升也禀給也)用米六十萬斛不計
將吏驢馬之食但負甲自致費便若此其不可五也設
軍所在死亡必衆既不足禦敵當復更發此為刻割心
腹以補四支其不可六也九真日南相去千里發其吏
民猶尚不堪何况乃苦四州之卒以赴萬里之艱哉其
不可七也前中郎將尹就討益州叛羌益州諺曰虜來
尚可尹來殺我後就徵還以兵付刺史張喬喬因其將
吏旬月之間破殄冦虜(事見四十九卷安帝元/初二年至五十卷五年)此發將
無益之效(將即/亮翻)州郡可任之驗也宜更選有勇略仁惠
任將帥者以為刺史太守悉使共住交趾今日南兵單
無穀(言孤軍處叛蠻/之中又乏糧也)守既不足戰又不能可一切徙其
吏民北依交趾事靜之後乃命歸本還募蠻夷使自相
攻轉輸金帛以為其資有能反間致頭首者(間古莧翻/頭首謂諸)
(蠻渠/帥也)許以封矦裂土之賞故并州刺史長沙祝良性多
勇决又南陽張喬前在益州有破虜之功皆可任用昔
太宗就加魏尚為雲中守(魏尚見十四卷文帝十四年/就加事未見守式又翻下同)
哀帝即拜龔舍為泰山守(前書龔舍楚人初徴為諌大/夫病免復徴為博士又病去)
(頃之哀帝遣使即楚/拜舍為泰山太守)宜即拜良等便道之官四府悉從
固議即拜祝良為九真太守張喬為交趾刺史喬至開
示慰誘並皆降散良到九真單車入賊中設方略招以
威信降者數萬人皆為良築起府寺由是嶺外復平(為/于)
(偽翻復/扶又翻)　秋八月已未司徒黄尚免九月己酉以光祿
勲長沙劉壽為司徒　丙戌令大將軍三公舉剛毅武
猛謀謨任將帥者各二人特進卿校尉各一人(校户/教翻)初
尚書令左雄薦冀州刺史周舉為尚書既而雄為司隸
校尉舉故冀州刺史馮直任將帥直嘗坐臧受罪(臧古/贓字)
(通/)舉以此劾奏雄(劾所舉非其人也劾/户槩翻又户得翻)雄曰詔書使我
選武猛不使我選清髙舉曰詔書使君選武猛不使君
選貪汚也雄曰進君適所以自伐也舉曰昔趙宣子任
韓厥為司馬厥以軍灋戮宣子僕宣子謂諸大夫曰可
賀我矣吾選厥也任其事(秦晉戰于河曲趙宣子將中/軍韓厥為司馬宣子使以其)
(乘車于行韓厥戮其僕衆曰韓厥必不沒矣其主朝升/之而暮戮其車宣子謂諸大夫曰可賀我矣吾舉厥也)
(任其事吾今乃知/免於戾矣任音壬)今君不以舉之不才誤升諸朝不敢
阿君以為君羞不寤君之意與宣子殊也雄悦謝曰吾
嘗事馮直之父又與直善今宣光以此奏吾是吾之過
也(周舉字/宣光)天下益以此賢之(聞過而服天下以此益賢/左雄諱過者為何如邪)
是時宦官競賣恩勢(挟勢市恩以/此自鬻也)唯大長秋良賀清儉
退厚(春秋鄭穆公子子良後為良氏賢曰謙退而厚/重也余謂退厚者不與儕輩爭進趣競浮薄也)及
詔舉武猛賀獨無所薦帝問其故對曰臣生自草茅長
於宫掖(長知/兩翻)既無知人之明又未嘗交加士類昔衛鞅
因景監以見有識知其不終(事見二卷周顯/王三十一年)今得臣舉
者匪榮伊辱(言不足為榮適以為辱也賀考異曰宦者/傳云陽嘉中詔舉武猛良  獨無所薦按)
(此詔葢誤以永/和為陽嘉也)是以不敢帝由是賞之　冬十月燒當
羌那離等三千餘騎冦金城校尉馬賢擊破之　十二
月戊戌朔日有食之　大將軍商以小黄門南陽曹節
等用事於中遣子冀不疑與為交友而宦官忌其寵反
欲陷之中常侍張逵蘧政楊定等(蘧姓也衛有/大夫蘧伯玉)與左右
連謀共譖商及中常侍曹騰孟賁云欲徴諸王子圖議
廢立請收商等案罪帝曰大將軍父子我所親騰賁我
所愛必無是但汝曹共妒之耳(妒與/妬同)逵等知言不用懼
迫(言既不用懼/禍且及也)遂出矯詔收縛騰賁於省中帝聞震怒
敇宦者李歙急呼騰賁釋之收逵等下獄(歙許及翻/下遐稼翻)
四年春正月庚辰逵等伏誅事連𢎞農太守張鳳安平
相楊皓皆坐死辭所連染延及在位大臣商懼多侵枉
乃上疏曰春秋之義功在元帥罪止首惡(春秋左氏傳/晉卻克帥師)
(敗齊師于鞌師歸范文子後入曰師有功國人喜以逆/之先入必屬耳目焉是代帥受名也故不敢虞師晉師)
(滅下陽公羊傳曰虞微國也曷為序/于大國之上使虞首惡也帥所類翻)大獄一起無辜者
衆死囚乆繫纎微成大(賢曰言乆繫之則細微/之事牽引以成大也)非所以
順迎和氣平政成化也宜早訖竟以止逮捕之煩(謂孟/春之)
(月當行慶施惠順天地生物之心以迎和氣不宜/使獄事枝蔓賢曰逮及也辭所連及即追捕之也)帝納
之罪止坐者二月帝以商少子虎賁中郎將不疑為步
兵校尉商上書辭曰不疑童孺猥處成人之位(處昌/吕翻)昔
晏平仲辭鄁殿以守其富(左傳齊討慶封與晏子鄁殿/其鄙六十弗受子尾曰富人)
(之所欲也何故弗受對曰慶氏之邑足欲故亡吾邑不/足欲也益之以鄁殿乃足欲亡無日矣不受鄁殿非惡)
(富也恐失富也鄁蒲對/翻殿多薦翻又如字)公儀休不受魚飱以定其位(公/儀)
(休為魯相客有遺相魚者相不受客曰聞君嗜魚遺君/魚何故不受也相曰以嗜魚故不受也今為相能自給)
(魚受魚而免誰復給/我魚者故不受也)臣雖不才亦願固福祿於聖世上
乃以不疑為侍中奉車都尉(梁商之讓通/經傳之力也)　三月乙亥
京師地震燒當羌那離等復反(復扶又/翻下同)夏四月癸卯䕶
羌校尉馬賢討斬之獲首虜千二百餘級　戊午赦天
下　五月戊辰封故濟北惠王壽子安為濟北王(去年/濟北)
(王多薨無子今以安紹封范書列/傳作安國此從帝紀濟子禮翻)　秋八月太原旱
五年春二月戊申京師地震　南匈奴句龍王吾斯車
紐等反(句古侯翻/車尺遮翻)冦西河招誘右賢王合兵圍美稷殺
朔方代郡長吏夏五月度遼將軍馬續與中郎將梁並
等(此䕶匈奴/中郎將也)發邊兵及羌胡合二萬餘人掩擊破之吾
斯等復更屯聚攻沒城邑天子遣使責讓單于單于本
不預謀乃脱帽避帳詣並謝罪並以病徴五原太守陳
龜代為中郎將龜以單于不能制下(賢曰吾斯等攻沒/城邑單于雖不預)
(謀然不能制下/即是不堪其任)逼迫單于及其弟左賢王皆令自殺龜
又欲徙單于近親於内郡而降者遂更狐疑龜坐下獄
免(降户江翻下同龜所施行必冇未究/其方畧者而遽坐免也下遐稼翻)大將軍商上表
曰匈奴冦畔自知罪極窮鳥困獸皆知救死(鳥窮則攫/獸困則搏)
(傳曰困/獸猶鬭)況種類繁熾不可單盡(賢曰單亦盡/也種章勇翻)今轉運日
増三軍疲苦虛内給外非中國之利度遼將軍馬續素
有謀謨且典邊日乆深曉兵要每得續書與臣策合宜
令續深溝髙壘以恩信招降宣示購賞明為期約如此
則醜類可服(賢曰醜等也余謂醜/類言凶醜之黨類也)國家無事矣帝從之
乃詔續招降畔虜商又移書續等曰中國安寧忘戰日
乆良騎夜合交鋒接矢决勝當時戎狄之所長而中國
之所短也彊弩乘城堅營固守以待其衰中國之所長
而戎狄之所短也宜務先所長而觀其變(先悉/薦翻)設購開
賞宣示反悔(反音幡宣示招降之/意以開其反悔之心)勿貪小功以亂大謀
於是右賢王部抑鞮等萬三千口皆詣續降(鞮丁/奚翻)　己
丑晦日有食之　初那離等既平朝廷以來機為并州
刺史劉秉為凉州刺史機等天性虐刻多所擾發且凍
傅難種羌遂反(賢曰且音子余翻/種章勇翻下同)攻金城與雜種羌胡
大冦三輔殺害長吏機等並坐徴於是拜馬賢為征西
將軍以騎都尉耿叔為副將左右羽林五校士及諸州
郡兵十萬人屯漢陽　九月令扶風漢陽築隴道塢三
百所置屯兵　辛未太尉王龔以老病罷　且凍羌冦
武都燒隴關(賢曰隴山之關也今名大/震關在今隴州汧源縣西)　壬午以太常
桓焉為太尉　匈奴句龍王吾斯等立車紐為單于東
引烏桓西收羌胡等數萬人攻破京兆虎牙營殺上郡
都尉及軍司馬遂冦掠并涼幽冀四州乃徙西河治離
石(賢曰離石即西河之屬縣也在郡南五/百九里郡本都平定縣至此徙於離石)上郡治夏陽
朔方治五原十二月遣使匈奴中郎將張耽將幽州烏
桓諸郡營兵擊車紐等戰於馬邑斬首三千級獲生口
甚衆車紐乞降而吾斯猶率其部曲與烏桓冦鈔(鈔楚/交翻)
(下/同)　初上命馬賢討西羌大將軍商以為賢老不如太
中大夫宋漢帝不從漢由之子也(宋由為公於/章和之間)賢到軍
稽留不進武都太守馬融上疏曰今雜種諸羌(種章/勇翻)轉
相鈔盜宜及其未并亟遣深入破其支黨(并合也及其/勢未合而攻)
(其支/黨)而馬賢等處處留滯羌胡百里望塵千里聽聲今
逃匿避回(回胡對翻/繞也曲也)漏出其後則必侵冦三輔為民大
害臣願請賢所不可用關東兵五千裁假部隊之號盡
力率厲埋根行首以先吏士(賢曰埋根言不退也/行户剛翻先悉薦翻)三旬
之中必克破之臣又聞吳起為將暑不張葢寒不披裘
今賢野次垂幕珍肴雜遝兒子侍妾事與古反臣懼賢
等專守一城賢攻於西而羌出於東且其將士將不堪
命必有髙克潰叛之變也(鄭髙克好利而不顧其君文/公使克將兵而禦狄于竟陳)
(其師旅翺翔河/上衆潰而歸)安定人皇甫規亦見賢不恤軍事審其
必敗(審悉也/察也)上書言狀朝廷皆不從
六年春正月丙子征西將軍馬賢與且凍羌戰于射姑
山(且子余翻射音夜按續漢/書天文志射姑山在北地)賢軍敗賢及二子皆沒東
西羌遂大合(羌居安定北地上郡西河者謂之東羌居/隴西漢陽延及金城塞外者謂之西羌)
閏月鞏唐羌冦隴西遂及三輔燒園陵殺掠吏民　二
月丁巳有星孛于營室(晉書天文志營室二星天子之/宫也又為軍糧之府及土功事)
(孛蒲/内翻)　三月上已大將軍商大㑹賔客讌于雒水(司馬/彪曰)
(三月上已宫人皆潔於東流上洗濯祓除為大潔也/按古以三月上已日為上已今以三月三日為上已)酒
闌繼以䪥露之歌(纂文曰䪥露今之挽歌也崔豹古今/注曰䪥上露何易晞露晞明朝還復)
(落人死一去何時歸/䪥下戒翻一作薤)從事中郎周舉聞之歎曰此所謂
哀樂失時(樂音/洛)非其所也殃將及乎(左傳曰哀樂失/時殃咎必至)
武都太守趙冲追擊鞏唐羌(太考異曰西羌傳作武威/  守今從帝紀皇甫規傳)
(云與䕶羌校尉趙冲按西羌/傳冲時尚為太守規傳誤也)斬首四百餘級降二千餘
人詔冲督河西四郡兵為節度(余按冲以追羌之功詔/督河西四郡兵則武威)
(太守為是武都西北接漢陽東北接扶/風南接漢中無縁逺督河西四郡兵)安定上計掾皇
甫規上疏曰臣比年以來數陳便宜羌戎未動策其將
反馬賢始出知其必敗誤中之言在可考校(比毗至翻/數所角翻)
(中竹/仲翻)臣每惟賢等擁衆四年未有成功縣師之費且百
億計(賢曰縣猶停也余謂出師逺征其勢/縣絶不能相及故曰縣師縣讀曰懸)出於平民(平/民)
(謂齊/民也)回入姦吏(謂為姦吏/所侵盜也)故江湖之人羣為盜賊青徐
荒饑襁負流散(襁居/兩翻)夫羌戎潰叛不由承平皆因邊將
失於綏御乘常守安則加侵暴(言前後相乘以侵/暴羌戎為常也)茍競
小利則致大害微勝則虚張首級軍敗則隠匿不言軍
士勞怨困於猾吏進不得快戰以徼功(徼一/遙翻)退不得温
飽以全命餓死溝渠暴骨中原徒見王師之出不聞振
旅之聲(賢曰振整也旅衆也穀梁/傳曰出曰治兵入曰振旅)酋豪泣血驚懼生變
(酋慈/秋翻)是以安不能乆叛則經年臣所以搏手扣心而増
歎者也願假臣兩營二郡屯列坐食之兵五千(賢曰兩/營謂馬)
(賢及趙冲等二郡安定隴西也余謂/兩營者扶風雍營及京兆虎牙營也)出其不意與趙冲
共相首尾土地山谷臣所曉習兵勢巧便臣已更之(更/工)
(衡翻經/也歴也)可不煩方寸之印尺帛之賜髙可以滌患下可
以納降(降户/江翻)若謂臣年少官輕不足用者凡諸敗將非
官爵之不髙年齒之不邁(賢曰邁/徃也)臣不勝至誠沒死自
陳(勝音升沒死猶言/昧死也冒死也)帝不能用　庚子司空郭䖍免丙
午以太僕趙戒為司空　夏使匈奴中郎將張耽度遼
將軍馬續率鮮卑到穀城擊烏桓於通天山大破之(穀/城)
(盖即西河郡之穀羅縣城通天山葢即/土軍縣之石樓山以其髙絶故曰通天)　鞏唐羌冦北
地(䍐考異曰西羌𫝊作/  種羌今從帝紀)北地太守賈福與趙冲擊之不
利　秋八月乘氏忠侯梁商病篤(乘繩/證翻)敇子冀等曰吾
生無以輔益朝廷死何可耗費帑藏(帑他朗翻/藏徂浪翻)衣衾飯
含玉匣珠貝之屬(賢曰含口實也白虎通曰大夫飯以/玉含以貝士飯以珠含以貝也飯父)
(逺翻含/户紺翻)何益朽骨百僚勞擾紛華道路祗増塵垢耳宜
皆辭之丙辰薨帝親臨喪諸子欲從其誨朝廷不聽賜
以東園祕器銀鏤黄腸玉匣(賢曰棺以銀鏤之以柏木/黄心為椁曰黄腸孔穎達)
(曰喪服大記君松椁大夫柏椁士雜木椁鄭注椁謂周/棺者也天子柏椁以端長六尺正義曰君松椁君諸侯)
(也諸侯用松為椁材也盧云以松黄腸為椁庾云黄/腸松心也大夫柏椁以柏為椁不用黄腸下天子也)及
葬賜輕車介士(賢曰輕車兵車/也介士甲士也)中宫親送帝幸宣陽亭
(賢曰每城門各有亭即宣陽門之亭也余按續漢志雒/陽城十二門無宣陽門魏晉之間洛城始有宣陽門正)
(南門也漢雒城/正南曰平城門)瞻望車騎壬戌以河南尹乘氏侯梁冀
為大將軍冀弟侍中不疑為河南尹
　臣光曰成帝不能選任賢俊委政舅家可謂闇矣猶
　知王立之不材棄而不用(事見三十二/卷元延元年)順帝援大柄
　授之后族(援于/元翻)梁冀頑嚚凶暴著於平昔而使之繼
　父之位終於悖逆(嚚魚巾翻悖蒲/内翻又蒲沒翻)蕩覆漢室校於成
　帝闇又甚焉
初梁商病篤帝親臨幸問以遺言對曰臣從事中郎周
舉清髙忠正可重任也由是拜舉諫議大夫(續漢志曰/武帝元符)
(五年置諫大夫世祖/中興以為諫議大夫)　九月諸羌冦武威　辛亥晦日
有食之　冬十月癸丑以羌冦充斥凉部震恐復徙安
定居扶風北地居馮翊(永建四年二郡還舊治/今復徙之復扶又翻)十一月
庚子以執金吾張喬行車騎將軍事將兵萬五千人屯
三輔　荆州盜賊起彌年不定以大將軍從事中郎李
固為荆州刺史固到遣吏勞問境内赦冦盜前釁與之
更始(勞力到翻/更工衡翻)於是賊帥夏宻等率其魁黨六百餘人
自縛歸首(帥所類翻/首式救翻)固皆原之遣還自相招集開示威
灋半嵗間餘類悉降(降户/江翻)州内清平奏南陽太守髙賜
等臧穢(臧古贓/字通)賜等重賂大將軍梁冀冀為之千里移
檄(賢曰言移檄一日行千/里救之急也為于偽翻)而固持之愈急冀遂徙固為
㤗山太守時泰山盜賊屯聚歴年郡兵常千人追討不
能制固到悉罷遣歸農但選留任戰者百餘人(任音/壬)以
恩信招誘之未滿嵗賊皆弭散(誘音酉弭止也/散逃潰而去也)
漢安元年春正月癸巳赦天下改元　秋八月南匈奴
句龍吾斯與薁鞬臺耆等復反(薁音郁鞬居言/翻復扶又翻)冦掠并
部　丁卯遣侍中河内杜喬周舉(按范書紀傳周舉汝/南人時為光禄大夫)
守光禄大夫周栩馮羨魏郡欒巴張綱(張綱犍為武陽/人栩况羽翻)
郭遵劉班分行州郡(行下/孟翻)表賢良顯忠勤其貪汚有罪
者刺史二千石驛馬上之墨綬以下便輒收舉(刺史二/千石大)
(吏驛馬上奏其罪取㫖黜免驛馬欲速達京闕也墨/綬縣令長也令長以下便收案舉劾其罪上時掌翻)喬
等受命之部張綱獨埋其車輪於雒陽都亭(漢郡國縣/道皆有都)
(亭/)曰豺狼當路安問狐狸(前漢京兆督郵矦/文對孫寳之辭)遂劾奏大
將軍冀河南尹不疑以外戚䝉恩居阿衡之任而專肆
貪叨縱恣無極謹條其無君之心十五事斯皆臣子所
切齒者也書御(賢曰御/進也)京師震竦時皇后寵方盛諸梁
姻戚滿朝(朝直/遙翻)帝雖知綱言直不能用也杜喬至兖州
表奏泰山太守李固政為天下第一上徴固為將作大
匠八使所劾奏多梁冀及宦者親黨互為請救事皆寢
遏(劾户槩翻又户得翻寢者已御其奏/寢而不行遏者其奏未達遏而不上)侍御史河南种
暠疾之(种音冲暠/古老翻)復行案舉(復扶/又翻)廷尉吳雄將作大匠
李固亦上言八使所糾宜急誅罰帝乃更下八使奏章
令考正其罪(下遐/稼翻)梁冀恨張綱思有以中傷之(中竹/仲翻)時
廣陵賊張嬰冦亂揚徐間積十餘年二千石不能制冀
乃以綱為廣陵太守前太守率多求兵馬綱獨單車之
職既到徑詣嬰壘門嬰大驚遽走閉壘綱於門罷遣吏
民獨留所親者十餘人以書喻嬰請與相見嬰見綱至
誠乃出拜謁綱延置上坐(坐才/卧翻)譬之曰前後二千石多
肆貪暴故致公等懐憤相聚二千石信有罪矣然為之
者又非義也今主上仁聖欲以恩徳服叛故遣太守來
思以爵祿相榮不願以刑罰相加今誠轉禍為福之時
也若聞義不服天子赫然震怒荆揚兖豫大兵雲合身
首横分血嗣俱絶(賢曰凡祭皆用牲故曰血嗣或/曰父子氣血相傳故曰血嗣)二者
利害公其深計之嬰聞泣下曰荒裔愚民不能自通朝
廷不堪侵枉遂復相聚偷生(復扶/又翻)若魚游釡中知其不
可乆且以喘息須㬰間耳(人以氣一出入之頃為一/息喘者息之疾音尺兖翻)今
聞明府之言乃嬰等更生之辰也乃辭還營明日將所
部萬餘人與妻子面縛歸降(冦考異曰帝紀九月張嬰/  郡縣又云是嵗嬰詣綱)
(降按張綱傳云冦亂十餘年則非今年九月始冦/郡縣也袁紀置嬰降事於八月下十月上今從之)綱單
車入嬰壘大㑹置酒為樂(樂音/洛)散遣部衆任從所之親
為卜居宅相田疇(賢曰相視也田並畔曰/疇為于偽翻相息亮翻)子孫欲為吏
者皆引召之人情悦服南州晏然朝廷論功當封梁冀
遏之在郡一嵗卒(卒子/恤翻)張嬰等五百餘人為之制服行
喪(為于/偽翻)送到犍為(犍居/言翻)負土成墳詔拜其子續為郎中
賜錢百萬是時二千石長吏有能政者有雒陽令任峻
(任音/壬)冀州刺史京兆蘇章膠東相陳留吳祐雒陽令自
王渙之後皆不稱職(王渙事見四十八卷和/帝元興元年稱尺證翻)峻能選用
文武吏各盡其用發姦不旋踵民間不畏吏其威禁猛
於渙而文理政教不如也章為冀州刺史有故人為清
河太守章行部欲案其姦臧(行下孟翻臧/古贓字通用)乃請太守為
設酒肴陳平生之好甚歡(為于偽翻/好呼到翻)太守喜曰人皆有
一天我獨有二天(謂章必能覆/蓋其惡也)章曰今夕蘇孺文與故
人飲者私恩也(蘇章字/孺文)明日冀州刺史案事者公灋也
遂舉正其罪州境肅然後以摧折權豪忤㫖坐免時天
下日敝民多愁苦論者日夜稱章朝廷遂不能復用也
(復扶/又翻)祐為膠東相(續漢志膠東矦/國屬北海國)政崇仁簡民不忍欺
嗇夫孫性私賦民錢市衣以進其父(百官志縣置嗇夫/一人主知民善惡)
(為役先後知民貧富為賦多少平其差品風俗通/曰嗇省也夫賦也言省息百姓均其役賦嗇音色)父得
而怒曰有君如是何忍欺之促歸伏罪性慙懼詣閣持
衣自首(首式/救翻)祐屏左右問其故(屛必/郢翻)性具談父言祐曰
掾以親故受汚穢之名所謂觀過斯知仁矣(論語載孔/子之言也)
(此言觀性之過在於取/民則知其心主於奉父)使歸謝其父還以衣遺之(遺于/季翻)
　冬十月辛未太尉桓焉司徒劉壽免　罕羌邑落五
千餘户詣趙冲降唯燒何種據參䜌未下(種章勇翻參/䜌縣屬安定)
(郡䜌音/力全翻)甲戌罷張喬軍屯　十一月壬午以司隸校尉
下邳趙峻為太尉大司農胡廣為司徒
二年夏四月庚戌䕶羌校尉趙冲與漢陽太守張貢擊
燒當羌於參䜌破之(當當作何此承范紀之/誤燒當燒何羌兩種也)　六月丙
寅立南匈奴守義王兠樓儲為呼蘭若尸逐就單于(自/永)
(和五年吾斯車紐反陳龜逼殺單于休利南庭虚位至/是始立單于  考異曰袁紀去年六月立兜樓儲為單)
(于今從/范書)時兜樓儲在京師上親臨軒授璽綬引上殿賜
車馬器服金帛甚厚(璽斯氏翻綬音/受引上時掌翻)詔太常大鴻臚與
諸國侍子於廣陽門外祖㑹饗賜作樂角抵百戲(太常/掌樂)
(大鴻臚典四夷之客故詔使祖單于祖㑹為祖道之㑹/也賢曰廣陽城西面南頭門角抵之戲則魚龍爵馬之)
(屬言兩兩相當亦角而為抵對即/今之鬭角古之角抵也臚陵如翻)　冬閏十月趙冲擊
燒當羌於阿陽破之(賢曰阿陽縣屬漢陽郡故/城在今秦州隴城縣西北)　十一
月使匈奴中郎將扶風馬寔遣人刺殺句龍吾斯(刺七/亦翻)
(句古/侯翻)　凉州自九月以來地百八十震山谷坼裂壊敗
城寺(壊音怪敗/補邁翻)民壓死者甚衆　尚書令黄瓊以前左
雄所上孝㢘之選專用儒學文吏(亊見上卷陽嘉/元年上時掌翻)於取
士之義猶有所遺乃奏増孝悌及能從政為四科帝從
之
建康元年(是年四/月改元)春䕶羌從事馬𤣥為諸羌所誘將羌
衆亡出塞(誘音酉將/如字領也)領䕶羌校尉衛琚追擊𤣥等斬首
八百餘級(琚音/居)趙冲復追叛羌到建威鸇隂河(賢曰續/漢書建)
(威作武威鸇隂縣名屬安定郡又曰凉州姑臧縣東南/有鸇隂縣故城縣因水以為名宋白曰㑹州㑹寧縣漢)
(鸇隂縣地黄河西南自蘭州金城縣界流注水經/云河水又東過勇士縣北東流即此處復扶又翻)軍度
竟所將降胡六百餘人叛走(降户/江翻)冲將數百人追之遇
羌伏兵與戰而殁冲雖死而前後多所斬獲羌遂衰耗
詔封冲子為義陽亭侯　夏四月使匈奴中郎將馬寔
擊南匈奴左部破之(左部即句龍/吾斯之黨)於是胡羌烏桓悉詣
寔降　辛巳立皇子炳為太子(炳虞貴人/之子也)改元赦天下
太子居承光宫帝使侍御史种暠監太子家(監古/銜翻)中常
侍髙梵從中單駕出迎太子(暠工老翻梵房/戎翻又房汎翻)時太傅杜
喬等疑不欲從而未决暠乃手劒當車曰(手守/又翻)太子國
之儲副天命所係今常侍來無詔信何以知非姦邪今
日有死而已梵辭屈不敢對馳還奏之詔報太子乃得
去喬退而歎息愧暠臨事不惑(愧者愧己之/不能然也)帝亦嘉其
持重稱善者良乆　揚徐盜賊羣起盤互連嵗秋八月
九江范容周生等冦掠城邑屯據歴陽(歴陽縣屬九江/郡賢曰今和州)
(縣/)為江淮巨患遣御史中丞馮緄督州兵討之(緄古本/翻考異)
(曰帝紀作馮赦袁紀作/馮放皆誤今據緄傳)　庚午帝崩于玉堂前殿(年三/十)
太子即皇帝位年二嵗尊皇后曰皇太后太后臨朝丁
丑以太尉趙峻為太傅大司農李固為太尉參録尚書
事　九月丙午葬孝順皇帝于憲陵(賢曰憲陵在雒/陽西十五里)廟
曰敬宗　是日京師及太原鴈門地震　庚戌詔舉賢
良方正之士策問之皇甫規對曰伏惟孝順皇帝初勤
王政紀綱四方幾以獲安(幾讀/曰冀)後遭姦偽威分近習(賢/曰)
(近習謂佞幸/親近小人也)受賂賣爵賔客交錯天下擾擾從亂如歸
官民並竭上下窮虚陛下體兼乾坤(以坤母臨朝以君/天下行乾之徳故)
(曰體兼/乾坤)聰哲純茂攝政之初拔用忠貞其餘維綱多所
改正逺近翕然望見太平而災異不息冦賊縱横(縱子/容翻)
殆以姦臣權重之所致也其常侍尤無狀者(賢曰無狀/謂無善狀)
宜亟黜遣披埽凶黨(披開也/埽除也)收入財賄以塞痛怨(塞悉/則翻)
以答天誡大將軍冀河南尹不疑亦宜增修謙節輔以
儒術省去遊娛不急之務(去羌/吕翻)割減廬第無益之飾夫
君者舟也民者水也(家語孔子曰君者舟也民者水也/水可載舟亦以覆舟君以此思危)
(則危可/知也)羣臣乘舟者也將軍兄弟操檝者也(操千髙翻/檝與楫同)
若能平志畢力以度元元所謂福也如其怠弛將淪波
濤可不慎乎夫徳不稱祿猶鑿墉之趾以益其髙豈量
力審功安固之道哉(稱尺證翻/量音良)凡諸宿猾酒徒戲客皆
宜貶斥以懲不軌令冀等深思得賢之福失人之累(累/良)
(瑞/翻)梁冀忿之以規為下第拜郎中託疾免歸州郡承冀
㫖幾陷死者再三遂沈廢於家積十餘年(幾居希翻沈/持林翻  考)
(異曰規傳云冲質之間規對策免歸積十四年檢帝紀/此後别無舉賢良事或者此時規舉賢良其至對策時)
(已在質帝世也故云冲質之間自/明年數至梁冀誅亦整十四年也)　揚州刺史尹耀九
江太守鄧顯討范容等於歴陽敗歿　冬十月日南蠻
夷復反(復扶/又翻)攻燒縣邑交趾刺史九江夏方招誘降之
(夏户/雅翻)　十一月九江盜賊徐鳳馬勉攻燒城邑鳳稱無
上將軍勉稱皇帝(月考異曰帝紀永嘉元年三/  勉稱皇帝今據滕撫傳)築營於
當塗山中(賢曰當塗縣之山在今宣州余按兩漢志當/塗縣屬九江郡續志曰縣有馬丘聚徐鳳反)
(於此又有塗山禹㑹諸侯處也又有芍陂陂在夀州安/豐縣東塗山在濠州鍾離縣西九十五里以此證之漢)
(當塗縣地當在唐濠夀二州界晉氏南渡淮民避亂渡/江晉成帝乃僑立當塗縣於于湖於唐屬宣州今當塗)
(縣非漢舊/當塗縣也)建年號置百官　十二月九江賊黄虎等攻
合肥(合肥縣屬九江郡賢曰故城在今廬州北應劭/曰夏水出父城東南至此與淮合故曰合肥)
是嵗羣盜發憲陵
　　孝冲皇帝(諱炳諡法幼少在位曰冲司馬彪曰冲/幼早夭故諡曰冲伏侯古今注曰炳之)
　　　　(字曰/明)
永嘉元年(紀考異曰袁/  作元嘉誤)春正月戊戌帝崩于玉堂前殿
(年三/嵗)梁太后以揚徐盜賊方盛欲須所徵諸王侯到乃
發喪太尉李固曰帝雖幼少猶天下之父今日崩亡人
神感動豈有人子反共掩匿乎(人子當/作臣子)昔秦皇沙丘之
謀及近日北鄉之事皆祕不發喪(沙丘事見七卷秦始/皇三十七年北鄉事)
(見上卷安帝/延光四年)此天下大忌不可之甚者也太后從之即
暮發喪徵清河王蒜及渤海孝王鴻之子纘皆至京師
蒜父曰清河恭王延平延平及鴻皆樂安夷王寵之子
千乘貞王伉之孫也(千乘貞王伉章帝建初四年封薨/子寵嗣和帝永元七年改千乘國)
(曰樂安薨子為嗣是生質帝帝既立梁太后以樂安國/土卑濕租委鮮薄改封鴻渤海王清河王慶子虎威嗣)
(國三年而薨無子鄧太后立延平為清河/王諡法安心好靜曰夷蒜蘇貫翻伉音抗)清河王為人
嚴重動止有灋度公卿皆歸心焉李固謂大將軍冀曰
今當立帝宜擇長年髙明有徳任親政事者(長知兩翻/任如林翻)
(堪/也)願將軍審詳大計察周霍之立文宣戒鄧閻之利幼
弱(周勃事見十三卷髙后八年霍光事見二十四卷昭/帝元平元年鄧氏事見四十八卷和帝元興元年四)
(十九卷殤帝延平元年閻氏/事見上卷安帝延光四年)冀不從與太后定策禁中
丙辰冀持節以王青葢車迎纘入南宫丁巳封為建平
侯其日即皇帝位年八嵗蒜罷歸國　將卜山陵李固
曰今處處冦賊軍興費廣新創憲陵賦發非一帝尚幼
小可起陵於建陵塋内依康陵制度(康陵殤帝陵亦在/慎陵塋内塋音營)
太后從之己未葬孝冲皇帝於懐陵　太后委政宰輔
李固所言太后多從之宦官為惡者一皆斥遣天下咸
望治平(治直/吏翻)而梁冀深忌疾之初順帝時所除官多不
以次及固在事奏免百餘人此等既怨又希望冀㫖遂
共作飛章誣奏固曰太尉李固因公假私依正行邪離
間近戚(間古/莧翻)自隆支黨大行在殯路人掩涕(掩涕者掩/面而泣也)
固獨胡粉飾貌(燒鉛汞成粉以傅面北/史曰胡粉出龜兹國)搔頭弄姿(西京/雜記)
(曰武帝遇李夫人就取玉簪/搔頭自此宫人搔頭皆用玉)槃旋偃仰從容治步(從七/容翻)
(從容舒緩也治步言修治容/儀行步中規矩也治直之翻)曽無慘怛傷悴之心(悴秦/醉翻)
山陵未成違矯舊政善則稱己過則歸君斥逐近臣不
得侍送作威作福莫固之甚矣夫子罪莫大於累父(累/功)
(瑞/翻)臣惡莫深於毁君固之過釁事合誅辟(辟毗/亦翻)書奏冀
以白太后使下其書(下遐/稼翻)太后不聽　廣陵賊張嬰復
聚衆數千人反據廣陵(復扶又/翻下同)　二月乙酉赦天下
西羌叛亂積年費用八十餘億諸將多斷盜牢禀(前書/音義)
(曰牢價直也稟給也賢曰牢稟食也古者宅/廩為牢斷割也減割牢廩而盜之斷丁管翻)私自潤入
皆以珍寳貨賂左右上下放縱不恤軍事士卒不得其
死者白骨相望於野左馮翊梁並以恩信招誘叛羌離
湳狐奴等五萬餘户皆詣並降(誘音酉湳乃感/翻降户江翻)隴右復
平　太后以徐揚盜賊益熾博求將帥三公舉涿令北
海滕撫有文武才(姓譜滕侯之/後以國為氏)詔拜撫九江都尉與中
郎將趙序助馮緄合州郡兵數萬人共討之(緄古/本翻)又廣
開賞募錢邑各有差(謂立賞格錢邑以功之髙下/為差錢賜錢也邑封邑也)又議
遣太尉李固未及行三月撫等進擊衆賊大破之斬馬
勉范容周生等千五百級徐鳳以餘衆燒東城縣(東城/縣屬)
(九江郡賢曰在今/濠州定逺縣南)夏五月下邳人謝安應募率其宗親
設伏擊鳳斬之封安為平鄉侯拜滕撫中郎將督揚徐
二州事　丙辰詔曰孝殤皇帝即位踰年君臣禮成孝
安皇帝承襲統業而前世遂令恭陵在康陵之上先後
相踰失其次序今其正之　六月鮮卑冦代郡　秋廬
江盜賊攻尋陽(尋陽縣屬廬江郡班志注云禹貢九江/在南皆東合為大江余按尋陽縣本在)
(大江之北尋水之陽吳立蘄春郡尋陽縣屬焉蘄春縣/漢屬江夏郡唐蘄州之地元豐九域志蘄州東南至江)
(州二百四十里是江州得尋陽之名由司馬氏置尋陽/太守於柴桑於  江南之尋陽著於此江北之尋陽晦)
(矣/)又攻旴台(旴台縣屬下/邳國音吁怡)滕撫遣司馬王章擊破之
九月庚戌太傅趙峻薨　滕撫進擊張嬰冬十一月丙
午破嬰斬獲千餘人丁未中郎將趙序坐畏懦詐増首
級棄市(三考異曰東觀記曰取錢縑/  百七十五萬今從滕撫傳)　歴陽賊華孟自
稱黑帝(華户/化翻)攻殺九江太守楊岑滕撫進擊破之斬孟
等三千八百級虜獲七百餘人於是東南悉平振旅而
還(還從宣翻/又如字)以撫為左馮翊　永昌太守劉君世鑄黄
金為文蛇以獻大將軍冀益州刺史种暠糾發逮捕馳
傳上言(傳株戀翻下傳/逮同上時掌翻)冀由是恨暠㑹巴郡人服直(姓/譜)
(服周内史叔服之後/漢有江夏太守服徹)聚黨數百人自稱天王暠與太守
應承討捕不克吏民多被傷害(被皮/義翻)冀因此陷之傳逮
暠承(逮暠承傳/詣京師也)李固上疏曰臣伏聞討捕所傷本非暠
承之意實由縣吏懼法畏罪迫逐深苦致此不詳(詳審/也言)
(不能審知賊勢驅民/赴戰以致死傷也)比盜賊羣起(比毗/至翻)處處未絶暠承
以首舉大姦而相隨受罪臣恐沮傷州縣糾發之意更
共飾匿(賢曰言各飾偽/辭隠匿真狀也)莫復盡心太后省奏(復扶又翻/省悉景翻)
乃赦暠承罪免官而已金蛇輸司農(大司農掌諸錢穀/金帛故金蛇輸司)
(農懦考異曰种暠傳云二府/畏  不敢按之今從杜喬傳)冀從大司農杜喬借觀之
喬不肯與冀小女死令公卿㑹喪喬獨不徃冀由是銜
之(為冀殺/喬張本)
　資治通鑑卷五十二
