#+TITLE: 前漢紀-漢-荀悅
#+DATE: 2016-06-11 12:20:53
#+SOURCE: github.com/kanripo/KR2b0003 master 1b777a32                
刻兩漢紀序
夫史以述王道辨人紀彰厥軌迹以昭法戒蓋聖人
之耳目來世之龜鏡也茍是非善惡不足以未懲勸
觀廢興則雖侈聞淫綴雕琢穪匠者無所取焉史官
之設肇自軒后虞夏商周載在詩書王迹熄而人倫
廢孔子乃遵周公之制立百王之法而作春秋春秋
者事經之標的也慨夫惇史邈而行漓素文沒而言
絕後有作者罕臻兹理故號良史之才者議論頗繆
于聖人近通人之作者甄明或闕于前史又況情文
不類出二家下者乎若乃漢侍中悅晉太守宏性靜
詞華圖書掌七閣之祕學該才逸文章擅一時之宗
潁川托疾文若禮敬于微年牛渚高情謝尚晤譚于
申旦憤操攬權眀哲炳幾先之見當温厚遇不阿秉
亮直之貞著申鑒則本仁義以獻替賦北征則遡尼
父之風流抱結遐志洩而爲文故其書也要在逹道
義章法式篤名教之本發帝王之藴如論災沴則本
疇之休咎陳天人之際也如論夷狄則本謨之即叙
嚴夏夷之防也六臣三諌惋遇主之難也三遊四弊
悼養士之失也典經儒家斯文教化之任也井田封
建中正協和之思也忠邪著消長之幾王覇析德刑
之辨禮究承天立政之端樂契穆倫導俗之本作營
玩好迪鏤彤貴異之懲内嬖外戚述倖侫亢寵之戒
言多凖經議不悖聖其于作者亦云庶幾矣且書有
二體曰書曰紀書之體創自馬遷紀之體沿於左氏
閎衍周贍區分條燦一家之言固不可少而平易質
直綜括簡要辭約而事詳則紀爲得焉故杜預有曰
記事者以日繫月月繫時時繫年所以紀逺近别同
異也兩漢紀者則左氏體也品擬其文並爲嘉藻荀
則典麗婉通緬嗣西京之絕響袁則渾深爾雅一湔
江左之靡風誠藝林之珉玉史家之圖籥矣但其刋
布弗廣遂致湮晦昔大復何舍人得荀氏書抄本于
徐太宰家刻于高陵涇野吕公序之曰予曩在史館
數問荀氏書弗獲見而恨校讐之無副若袁氏書則
尤所希覯者也宋紹興間汝隂王銍謂比班范史缺
裂不傳矣況今日哉支硎楊公甞造先子五嶽山人
語及荀袁之書亟爲歎賞云往時曾于雲間朱氏覽
宋刻本眞天府閟笈也惜未祈借爲可悵懊乃今不
可復覩矣後不逾月有持一編售者則朱氏本也先
子傾嚢購焉將序刻未暇而先子已矣噫神物有歸
幸獲張華之劒竒姿未耀敢私桓氏之珠輒復梓行
以永流播愴焉述事聊承堂構之心率爾蕪辭豈盡
作者之意可慨也巳嗚呼蓍策所以立公言也權衡
所以立公正也書契所以立公信也然譽或倖得毀
有外來心迹之間沉隱莫察㣲瑕掩瑜尺朱蓋紫自
古然矣悲夫悲夫此仲豫所以有未克之談而彦伯
所以有悢然之歎者也
嘉靖歲戊申夏四月朔日士雅山人呉黃姬水譔
前漢紀序
　　　　　　　　　漢祕書監侍中荀　恱
凡漢紀十二世十一帝通王莽二百四十二年一祖
三宗高祖定天下孝惠高后值國家無事百姓安集
太宗昇平世宗建功中宗治平昭景稱治元成哀平
歷世陵遲莽遂簒國也凡祥瑞黃龍見鳳凰集麒麟
臻神馬出神鳥翔神雀集白虎仁獸獲寳鼎昇寳磬
神光見山稱萬歲甘露降芝草生嘉禾茂玄稷降醴
泉涌木連理凡災異大者日蝕五十六地震十六天
開地裂五星集于東井各一太白再經天星孛二十
四山崩三十四隕石十一星隕如雨二星晝見三火
災二十四河漢水大汎溢爲人害十河汎一冬雷五
夏雪三冬無氷二天雨血雨草雨魚死人復生男子
化爲女子嫁爲人婦生子枯木更生大石自立建安
元年上巡省幸許昌以鎭萬國外命亢輔征討不庭
内齊七政允亮聖業綜練典籍兼覧傳記其三年詔
給事中祕書監荀悅抄撰漢書略舉其要假以不直
尚書給紙筆虎賁給書吏悅于是約集舊書撮序表
志揔爲帝紀通比其事例繫年月其祖宗功勲先帝
事業國家綱紀天地災異功臣名賢竒策善言殊德
異行法式之典凡在漢書者本末體殊大略粗舉其
經傳所遺闕者差少而求志勢有所不能盡繁重之
語凡所行之事出入省要刪畧其文凡爲三十卷數
十餘萬言作爲帝紀省約易習無妨本書有便於用
其㫖云爾㑹悅遷爲侍中其五年書成乃奏記云四
百有一十六載謂書奏之歲歲在庚辰昔晉之乗楚
之檮杌魯之春秋虞夏商周之書其揆一也皆古之
令典立之則成其法棄之則墜於地瞻之則存怱焉
則廢故君子重之漢書紀其義同矣凡漢紀有法式
焉有監戒焉有廢亂焉有持平焉有兵略焉有政化
焉有休祥焉有災異焉有華夏之事焉有四夷之事
焉有常道焉有權變焉有策謀焉有詭說焉有術藝
焉有文章焉斯皆眀主賢臣命世立業群后之盛勲
髦俊之遺事是故質之事實而不誣通之萬方而不
泥可以興可以治可以動可以靜可以言可以行懲
惡而勸善奬成而懼敗兹亦有國之常訓典籍之淵
林雖云撰之者陋淺而本末存焉爾故君子可觀之
矣
前漢高祖皇帝紀卷第一　荀恱
昔在上聖唯建皇極經緯天地觀象立法乃作書契
以通宇宙揚于王庭厥用大焉先王以光演大業肆
於時夏亦惟翼翼以監厥後永世作典夫立典有五
志焉一曰逹道義二曰彰法式三曰通古今四曰著
功勲五曰表賢能於是天人之際事物之宜粲然顯
著罔不能備矣世濟其軌不殞其業損益盈虚與時
消息雖臧否不同其揆一也是以聖上穆然惟文之
䘏瞻前顧後是紹是維臣悅職監秘書攝官承乏祗
奉明詔竊惟其宜謹約撰舊書通而叙之揔爲帝紀
列其年月比其時事撮要舉凡存其大體旨少所缺
務從省約以副本書以爲要紀未克厥中亦各其志
如其得失以俟君子焉
漢興繼堯之胄承周之運接秦之弊漢祖初定天下
則從火德斬蛇著符旗幟尚赤自然之應得天綂矣
其後張蒼謂漢爲水德而賈誼公孫弘以爲土德及
至劉向父子乃推五行之運以子承母始自伏羲以
迄于漢宜爲火德其序之也以爲易稱帝出乎震故
太皡始出于震爲木德號曰伏羲氏共工氏因之爲
水德居水火之間霸而不王非其序也炎帝承木生
火固爲火德號曰神農氏黃帝承之火生土故爲土
德號曰軒轅氏帝少昊滅帝摯承之土生金故爲金
德號曰金天氏帝顓頊承之金生水故爲水德號曰
高陽氏帝嚳承之水生木故爲木德號曰高辛氏帝
堯始封于唐高辛氏衰而天下歸之號曰陶唐氏故
爲火德即位九十載禪位于帝舜號曰有虞氏故爲
土德即位五十載禪位于伯禹號曰夏后氏故爲金
德四百四十二年湯伐桀王天下號曰殷爲水德六
百二十九年武王滅紂王天下號曰周爲木德七百
六十七年秦昭王始滅周而諸侯未盡從至昭王之
曾孫政遂并天下是爲始皇帝有天下十四年猶共
工氏焉非其序也自周之滅及秦之亡凡四十九年
而漢祖滅秦號曰漢故爲火德矣在昔陶唐之後有
劉累者以御龍事孔甲爲御龍氏在商爲豕韋氏在
周爲唐杜氏其適晉國者爲范氏别處秦者爲劉氏
當戰國時劉氏徙于魏遷于沛之豐邑處中陽里而
高祖興焉
漢高祖諱邦字季𥘉昭靈后嘗息大澤之陂夢與神
遇是時雷電晦冥太上皇視之見蛟龍臨之遂有娠
而生高祖隆凖龍顔美湏髯左股有七十二黒子寛
仁愛人有大智度曾爲泗水亭長嘗從王媪武負貰
酒毎飲醉留寢其家上嘗見光怪負等異之輙折契
棄劵而不責單父人吕公好相人有女以爲貴避讐
于沛沛令求其女不與及見高祖狀貌公竒之因以
女妻焉是爲吕后生孝惠魯元公主嘗有老父過乞
漿相吕后孝惠魯元公主皆大貴也及見高祖乃大
喜曰夫人兒子蒙君之力也君貴不可言也遂去不
復見高祖以亭長送徒驪山夜行經豐西澤中有蛇
當道㧞劒斬之遂過後人至者見一老嫗哭蛇曰此
白帝子也向赤帝子遇而殺之嫗因忽然不見高祖
亡避吏於山澤中吕后常知其處云高祖所在上有
赤色雲氣占氣者山東有天子氣秦始皇帝乃東遊
欲以厭之秦二世胡亥元年秋七月發閭左屯漁陽
陽城人陳勝字渉陽夏人吳廣字叔皆爲屯長行至
蘄㑹天大雨度巳失期失期法當斬遂因天之怨下
謀叛陳勝以繒爲書置魚腹中曰陳勝王令人賣之
士卒得魚者故巳怪之矣又令吳廣夜於叢祠中構
火作狐鳴曰大楚興陳勝王衆乃大驚遂殺其將尉
號令徒屬稱大楚勝爲大將軍廣爲都尉攻掠城邑
至陳衆數萬人勝自立爲楚王大梁人張耳陳餘諌
曰將軍出萬死之計爲天下除殘賊今始至陳爲王
是示天下私也不如立六國後自爲樹黨進師而西
則野無交兵縣無守城誅暴秦安㩀咸陽以令諸侯
天下可圖也勝不聽以陳人武臣爲將軍耳餘爲校
尉北狥趙地當此之時楚將徇地者甚衆楚兵數千
聚黨者不可勝數以吳廣爲假王監諸將以周文爲
將軍衆十餘萬西至戯水蓋百二十萬矣秦令將軍
章邯赦驪山作徒七十萬人以撃之是時吳廣别圍
滎陽不能下將軍田臧等謀曰假王驕不可與計謀
乃矯陳王命誅吳廣進兵而西是歳太白再經天占
曰法爲大兵天下易王九月沛人殺其令高祖爲沛
公蕭何爲丞相曹參周勃以中㳙從夏侯嬰樊噲爲
舎人蕭何即沛主獄吏曹參沛獄掾嬰沛廐騶勃以
織簿爲産噲以屠狗爲事皆公之舊也是時沛公在
外黃兵衆數百人蕭何等欲應陳勝故召沛公立之
收沛子弟得三千人而項籍亦起兵㑹稽籍字羽故
楚將項燕之孫也羽初起時年二十四身長八尺二
寸目重瞳子力能扛鼎與季父項梁避讐於吳梁好
爲辯說隂有大志吳中賢士大夫皆出梁下梁乃與
籍殺㑹稽太守殷通佩其印綬自號爲㑹稽將籍爲
禆將徇下邳縣張耳陳餘既至趙說豪傑曰秦爲亂
政虐刑殘賊天下北有長城之役南有五嶺之戍内
外搔動百姓罷弊財匱力盡重以苛法使天下父子
不相聊生陳王奮臂爲天下唱始莫不響應於此時
不成封侯之業者非人豪也因天下之力誅無道之
秦報父兄之讐而成大業者此壯士之一時也皆然
其言乃收兵數萬人遂下趙十餘城武臣自號爲武
信軍進軍圍范陽范陽人蒯通爲其令徐公說武信
軍曰范陽令欲以其城先下君而君不利之則諸守
皆爲金城湯池不可攻也君計莫若以黃屋朱輪以
迎范陽令使馳􁓮乎燕趙之郊則邉城皆喜相率而
降此由以下坂而走丸也武信軍乃以侯迎徐公燕
趙聞之降者三十餘城耳餘聞諸將徇地者多畏以
䜛得罪又怨陳王不以巳爲將軍陳王欲誅其家柱
國房君賜諫王曰秦王未亡而誅趙王家是復生一
秦也不如因賀之令進兵撃秦勝從之耳餘與趙王
謀曰王王趙非楚意也楚巳誅秦必加兵於趙不如
北徇燕地以自廣南據大河北有燕代楚雖勝秦不
敢制趙若不勝秦必重趙趙承秦楚之弊可以得志
於天下乃使韓廣北徇燕地燕人欲立廣廣曰母在
趙不可也燕人曰夫以楚之強不敢害趙趙獨安敢
害將軍之家廣乃自立爲王而趙亦歸其家趙王畧
地燕界間行爲燕軍所得囚之以求割地趙使請王
燕輙殺之有厮養卒請使燕軍說燕將曰夫張耳陳
餘與武臣俱杖馬䇿下趙數十城豈樂爲人臣哉顧
其勢初定且以長㓜相次先立武臣以持趙心今趙
地巳服此二人名爲求王實欲令燕殺之而分王其
地夫以一趙尚陵少燕今以兩賢王立左提右挈而
賫直義破燕必矣燕乃遣趙王厮養卒爲御而歸魏
人周市爲陳王定魏魏人欲立市市曰國家昏亂忠
臣乃見乃請於陳王立故魏公子咎爲魏王故齊王
田氏之族儋亦殺縣令自立爲齊王章邯敗楚軍殺
周文於邯鄲殺田臧於敖倉楚將皆敗秦遂攻陳破
之
沛公二年冬十月秦將圍沛公於豐出與戰敗之十
一月沛公引兵之薛令雍齒守豐趙將李良爲章邯
所招遂叛以兵襲武臣武臣死張耳陳餘出走十二
月陳勝之御莊賈殺陳勝以降秦楚人葬之碭謚曰
隱王勝故中㳙人吕臣復收餘兵攻陳以殺莊賈是
時勝先令將軍秦嘉掠地及勝死嘉立景駒爲楚王
初勝嘗與人傭耕相謂曰富貴無相忘耕者笑曰汝
今傭耕何富貴也勝曰鷰雀安知鴻鵠之志哉及勝
爲王耕者叩門曰吾欲見渉勝見之出入輕慢益發
舒勝貧賤故毁傷威重勝斬之故人皆棄而去由是
無親勝者以朱房爲忠正胡武爲司過以苛察爲忠
而勝任之是故諸將不親附此其所以亡也雍齒以
豐叛降于魏春正月張耳陳餘收趙衆擊李良良敗
走歸章邯耳餘乃立舊趙之後趙歇爲趙王沛公將
見景駒遇張良于留良韓人其先五世相韓及韓亡
良弟死不葬悉以家財求客報讐強秦秦始皇東㳺
良募力士擊之誤中副車亡匿下邳遊于圯上有一
老父至直墮其履顧謂良曰孺子下取履良甚怪愕
爲其老乃取履跪而進之父曰孺子可教矣後五日
與吾㑹此及期而良後至老父怒之凡三期而良先
至老父乃喜遺書一編曰讀此即爲王者師後十三
年見我于齊北榖城山下黃石即我矣遂去不復見
其書乃太公兵法也良乃以說沛公沛公善之良曰
沛公殆天所授故遂屬焉項梁以八千人渡江聞陳
嬰巳下東陽欲與連和嬰者故東陽令吏縣中欲立
爲王嬰母曰汝家世貧賤今暴得大名不祥不如以
兵屬人事成猶得封侯事不成禍有所歸而易以亡
嬰遂以兵屬梁黥布亦以兵屬梁焉布六人也少時
客相之當黥而王及其黥也乃欣然而喜輸徒驪山
遂亡走至江中聚徒屬而從項梁夏四月項梁殺景
駒及秦嘉止薛沛公徃從之梁益沛公兵遂攻豐㧞
之雍齒奔魏居巢人范増年七十餘說梁曰秦滅六
國楚最無罪自懷王入秦不反楚人憐之故語曰楚
雖三戸亡秦必楚今陳勝首事不立楚後其勢不長
今君起江東楚蜂起之將皆爭附君者以君世世楚
將爲能復立楚後也梁乃求懷王之孫心心爲人牧
羊六月楚心立號曰懷王陳嬰爲上柱國梁爲大將
軍號武信軍封沛公爲武安侯爲碭郡長張良亦說
項梁立韓公子成爲韓王良爲司徒畧韓地章邯遣
兵攻魏魏將周市請救于齊楚市以二國師不至章
邯擊殺市遂圍臨濟魏王咎僞使其人納降而自殺
章邯進伐齊殺田儋儋從弟榮收餘兵保東阿齊王
建之弟田假自立爲齊王田角爲相田簡爲將軍章
邯圍東阿沛公項梁救之大破章邯秋七月大雨霖
至于八月田榮歸逐田假立儋子市爲王巳爲相榮
從弟橫爲將軍田假奔楚田角田簡奔趙項梁遂追
秦軍使召齊王兵俱西榮曰楚殺田假趙殺角簡乃
出兵梁曰田假窮來投我我不忍殺齊使曰夫虺蝮
螫手則斷手螫足則斷足爲其害體也夫田假角簡
之在楚趙豈有手足之戚何故不殺梁不聽齊遂不
肯出兵沛公項梁敗秦師于雍丘斬秦將李由而梁
益輕秦有驕色故楚令尹宋義諌曰臣聞戰勝將驕
卒惰者敗今年少惰矣秦兵日盛臣爲君畏之梁不
聽使宋義于齊遇齊使者義曰武信君必敗公徐行
即免疾行必及禍矣九月章邯大破楚於定陶項梁
死齊使徐行不及禍也魏王咎之弟豹復收衆自立
爲魏王楚懷王都彭城約諸侯曰先入咸陽者王之
章邯既敗項梁以楚不足憂乃北伐趙大破之趙王
歇保鉅鹿秦將王離圍之章邯軍其南築甬道而輸
之粟楚救趙以宋義爲上將號曰卿子冠軍項羽爲
次將范増爲下將遣沛公别西入關于是灌嬰以中
㳙從嬰洛陽販繒者也是時曹參數有戰功封爲執
帛侯號建成君
沛公三年冬十月齊將田都叛田榮將兵助楚十有
一月楚師至于河上項羽謂宋義曰疾引兵渡河我
擊其外趙應其内破秦軍必矣義曰不然今秦攻趙
戰勝則兵罷我承其弊不勝則我鼓行而西必舉秦
矣故不如闘秦趙夫擊輕銳我不如公坐運籌䇿公
不如我因令軍中曰猛如虎狠如羊貪如狼強不可
令者皆斬遣其子襄相齊身送之至無鹽飲酒高㑹
羽曰將軍戮力伐秦而乆留不行歳飢民貧卒食半
菽軍無見粮乃更飲酒高㑹不因趙與食并擊秦乃
曰承其弊夫以秦之強攻新造之趙其勢必舉趙趙
亡而秦益強何弊之承且國兵新破王寢不安席掃
境内而屬之將軍國家安危在此一舉今不䘏士卒
而徇私非社稷之臣也羽乃晨朝宋義即入帳中斬
宋義頭以出令軍中曰宋義與齊王謀反王隂令籍
誅之乃使報命於王王以羽爲大將軍十有二月項
羽濟河沈船破釡燒廬舎令人持三日粮至則圍王
離與秦軍遇九戰九勝絶甬道大破秦軍虜王離當
此時諸侯救鉅鹿者十餘壁莫敢進及楚擊秦諸侯
皆從壁上望楚戰士無不一當十又羽呼聲動天地
諸侯軍人人莫不怖懼於是既破秦軍羽見諸侯上
將入轅門膝行而前莫不仰視羽者由是爲諸侯上
將軍兵皆屬羽焉於是羽威權遂振四海初宋義與
項羽將五萬距秦三將當王離與羽大戰時精兵四
十萬衆并章邯軍故也是時枉矢西流如火流星虵
行若有首尾廣長如一匹布著天矢星墜至地即石
也枉矢所觸天下所共伐也凡枉矢之行以亂平亂
項羽伐秦之應沛公又敗秦軍于栗邑陳餘遺章邯
書曰白起爲秦將南㧞鄢郢北坑馬服攻城畧地不
可勝計卒賜死于杜郵蒙括北逐戎人開榆中之地
數千里竟死于雲陽何者功多而秦不能封因以法
誅之今將軍爲將三年所亡失以十萬數而諸侯並
起丞相趙高專政日乆今事急恐二世誅之必因以
法誅將軍以塞責使人更代以免其禍將軍居外乆
多内隙有功必死無功亦死且夫天亡秦愚智皆知
之今將軍内不能直諌外爲亡國將孤立而欲長存
豈不哀哉章邯狐疑隂與項羽約未决鉅鹿之圍陳
餘以數萬人軍在鉅鹿北力不能救趙張耳令張靨
陳釋召餘餘遣靨釋將五千人當秦軍皆没及罷圍
耳責怒餘餘曰所以不進死欲報秦也今赴秦軍如
以肉餧虎當何益也耳又以爲餘殺靨釋餘怒曰不
意君之望臣深也乃解印綬去耳取之遂收其軍餘
與數百人之河上漁獵初耳餘爲刎頸交俱隱身爲
里監門餘常父事耳由是有隙春二月沛公過高陽
酈食其爲里監門年六十餘縣中謂之狂生乃求見
沛公沛公方踞牀令兩女子洗足食其長揖不拜曰
足下必欲舉義兵誅無道秦不宜踞見長者沛公輟
洗謝之食其進計曰天下之郡陳留當衝四通五逹
之郊也又多積粟臣請使其令下公即不聽舉兵攻
之臣爲内應破陳必矣於是沛公引兵隨而攻之遂
取陳留號食其爲廣野君食其言弟商以爲將軍時
商聚黨數千人以兵屬焉夏六月沛公攻宛韓王使
張良從南陽太守吕齮保城不下沛公欲遂西張良
曰強秦在前宛兵在後此危道也乃圍宛宛急南陽
太守吕齮擬自殺其舎人陳恢逾城出見沛公曰宛
吏懼死皆堅守足下盡力攻之死傷者必衆引兵西
去宛必隨之足下前則失咸陽之約後有強宛之患
不如降之封其守引其甲卒而西北城未下者必開
門而待足下矣沛公曰善秋七月封南陽太守齮爲
殷侯封陳恢爲千戸侯引兵而西無不下者軍所過
不虜掠秦民喜章邯遂降項羽盟于殷墟之上立邯
爲雍王置軍中長欣爲上將將秦降卒前行八月沛
公攻武關趙高殺二世以請和求分王關中沛公不
聽高乃立二世兄之子嬰爲王嬰立誅㓕趙高遣兵
距嶢關張良曰秦兵尚強未可輕也願益張旗幟諸
山上爲疑兵令酈食其持重寳以㗖秦將秦將果欲
連和俱西沛公欲聽之良曰今獨其將欲叛士卒恐
不從從必危不如因其懈而擊之乃擊秦軍大破之
遂至藍田
前漢高祖皇帝紀卷第一
前漢髙祖皇帝紀卷第二　荀悅
漢元年冬十月五星聚于東井從歳星也東井秦之
分野五星所聚是謂易行有德者昌無德者殃沛公
至覇上秦王子嬰素車白馬係頸以組奉皇帝璽降
于軹道傍沛公執之以屬吏於是秦遂亡矣本傳曰
賈生之過秦曰秦孝公據崤凾之固擁雍州之地君
臣固守以闚周室有席卷天下并吞八荒之心當此
之時商君佐之内立法度務耕織修守戰之備外連
橫而鬪諸侯于是秦人拱手而取西河之外及惠文
武昭襄蒙故業因遺策南取漢中西取巴蜀東割膏
腴之地收要害之郡諸侯恐懼㑹盟而謀弱秦合從
締交相與爲一常以十倍之地百萬之軍仰關而攻
秦秦人開關延敵九國之師逡廵而不敢進秦無亡
矢遺鏃之費而天下巳困矣於是從散約敗争割地
而賂秦秦有餘力而制其弊追亡逐北伏尸百萬流
血漂櫓因利乗便宰割天下分裂山河強國請伏弱
國入朝及至始皇奮六世之餘烈振長策而御宇内
吞二周而亡諸侯履至尊而制六合南取北粤之地
以爲桂林象郡百越之君頫首係頸委命下吏乃使
蒙恬北築長城而守藩籬郤匈奴七百餘里然後踐
華爲城因河爲池據億丈之峻臨不測之深以爲固
良將勁弩守要害之地信臣精卒陳利兵而誰何天
下巳定始皇之心自以關中之固萬世之業也於是
廢先王之典焚百家之言以威力爲至道以權詐爲
要術百姓失望而天下懷怨矣故陳渉起於行陣之
間將數萬之衆轉鬪而攻秦斬木爲兵掲竿爲旗天
下雲合響應嬴粮而影從山東豪傑並起而亡秦族
矣夫秦以區區之地致萬乗之權然後以六合爲家
崤凾爲宫一夫作難而七廟墮身死人手爲天下笑
者何也仁義不施而攻守之勢異也沛公入咸陽宫
室婦女珍寳犬馬之餙甚盛欲留之張良諫沛公曰
秦爲無道故使沛公得至于此今始至秦即安其樂
此助桀爲虐也乃還軍覇上諸將皆争取秦寳貨蕭
何獨悉收秦圗書十有一月沛公與秦人約法三章
殺人者死傷人者刑及盗抵罪吏人皆安堵如故民
争獻牛酒又讓不受於是民知德義矣沛公乃遣兵
距關欲王關中是時項羽率諸侯兵四十萬衆號百
萬衆西至新安卒心不服出怨言羽乃夜擊之坑秦
降卒二十餘萬人十有二月遂至鴻門欲擊沛公項
羽季父告張良令出良曰今事急亡去則不義乃告
沛公令見項伯項伯自解于項羽沛公遂見羽於鴻
門亞父范增欲擊沛公羽不聽范增謂項莊曰汝入
以劒舞因擊沛公項莊旣舞項伯常以身蔽沛公於
是甚急賢成君樊噲聞之杖劒楯衝門而入立於帳
下羽曰壯士哉賜之巵酒豚肩旣飲酒㧞劒切肉肉
盡因責讓羽曰沛公先定關中以待大王今大王聽
讒臣之言乃欲誅沛公臣恐天下解心疑大王也所
以遣兵守關者以備他盗也羽黙然遂無誅沛公乃
還覇上范增怒曰吾屬今爲沛公虜矣羽遂殺子嬰
收其寳貨婦女而東燒秦宫室火三月不滅韓生說
羽令都關中羽曰富貴不歸故鄕如衣錦夜行韓生
曰人謂楚人曰沐猴而冠果然羽聞之怒殺韓生羽
所過殘賊秦人失望春正月羽陽尊懷王爲義帝徙
之長沙都郴羽自立爲西楚覇王王梁楚地九郡都
彭城立沛公爲漢王王巴蜀漢中四十一縣都南鄭
三分關中立秦三將章邯爲雍王司馬忻爲塞王董
翳爲翟王黥布爲九江王徙趙王歇爲代王立張耳
爲常山王徙魏王豹爲西魏王徙燕王廣爲遼東王
燕將臧荼爲燕王徙齊王市爲膠東王齊將田都爲
齊王趙將司馬卭數有功立爲殷王瑕丘申陽先下
河南迎楚王於河上立陽爲河南王呉芮率百越佐
諸侯立芮爲衡山王義帝柱國共敖别將擊河南功
多立敖爲臨江王舊齊王建之孫田安初以濟北數
城降立爲濟北王田榮背項梁陳餘不從入關故皆
不王然素聞餘賢封南皮三縣爲鄱君别將枚鋗功
多封舊戸侯夏四月諸侯皆􁂗國漢王欲叛楚蕭何
諫曰雖王漢中之惡不猶愈於死乎且語稱天漢其
稱甚美夫能屈於一人之下則伸於萬人之上湯武
是也願大王王漢撫其民以致賢人收用巴蜀還定
三秦天下可圗也乃就國賜曹參爵爲建成侯樊噲
爲臨武侯張良燒絕棧道示無還心良因絕棧道而
還於韓於是沛公遂至南鄭封吕公爲臨泗侯淮隂
人韓信爲治粟都尉初信家貧常寄食於下鄕亭長
亭長妻厭之乃自絕而去釣於下邳城下有漂母憐
信食信數十日信曰富貴我必厚報母母怒曰大丈
夫不能自食吾豈求報乎淮隂市有少年衆辱信曰
能死殺我不能死出我跨下信遂俛而出其跨下市
人大笑之信母死家貧無以葬乃行營髙敞葬地令
其傍可置萬家者後事項羽爲郞中羽不能用而去
歸於漢坐事當斬巳伏鑕仰視乃見夏侯嬰曰王不
欲取天下邪而斬壯士太僕嬰言之於王赦之不誅
以爲都尉蕭何知其賢王不能用信亡蕭何遽自追
之不及以聞三日乃至王怒曰何之何曰追亡者耳
王曰諸將亡者十軰公無所追追信詐也何曰諸將
易得耳大王必欲定天下非信無可用者王乃以爲
大將軍何曰大王性素慢人毎拜大將軍若召小兒
此信所以去也宜立壇塲齋七日設九賔禮而拜之
旣拜信衆咸驚焉信見王曰今東向争天下豈非項
王也王曰然信曰大王自料勇悍仁強孰與項王王
曰不如也信再拜曰唯信亦以爲大王不如也然項
王喑嗚叱咤千人皆靡然不能屬任賢將此特匹夫
之勇耳項王與人恭謹人有疾病流涕與之分食至
於封賞恡而不能與此特匹婦之仁耳雖王天下不
居關中都彭城又背義帝約而以親踈王諸侯不平
所過無不殘滅百姓不附雖名爲伯實失天下心故
曰其強易弱今大王誠能反其道任天下武勇何所
不誅以天下城邑封功臣何所不服以義兵從思東
歸之士何所不勝且三秦王詐其衆降諸侯項王詐
坑秦降卒二十餘萬人唯邯忻翳等三人得脫秦人
父兄怨此三人痛入骨髓大王入關秋毫一無所取
除秦苛法吏人無不欲得大王王秦於諸侯之約大
王當王關中王失職之蜀秦人無有不恨者今大王
舉兵而東三秦可傳檄而定也於是王大喜自以爲
得信晚也五月與韓信俱東蕭何留守蜀王進兵襲
雍王章邯敗走廢丘令將軍樊噲圍之王遂東田榮
怨項羽不肯王巳又不令市徙膠東市畏楚亡之國
六月田榮殺市自立爲齊王而擊田都都亡走楚田
榮與彭越將軍印綬令反徇梁地越者昌邑人也初
少年相聚百餘人請越爲長與期會十餘人後至越
曰請斬最後至一人衆皆笑曰何至如是越遂斬之
立約束而盟徒屬皆驚而不敢仰視後衆萬餘人在
鉅野中無所屬乃受榮印綬擊殺濟北王安榮遂并
三齊之地遼東王韓廣不肯徙之國故燕王臧荼殺
廣并其地塞王忻翟王翳來降項王殺韓王成以張
良從漢入秦故也以故呉令鄭昌爲韓王距漢張良
遺項羽書曰漢失職之蜀欲得關中如約則止不敢
反也又以齊反書遺羽曰齊欲滅楚國羽以故不南
而北擊齊兵九江王稱疾遣四千人助楚是歳實乙
未也
二年冬十月項羽使九江王布殺義帝於郴陳餘旣
怒張耳且怒項羽之不王巳也乃請兵於齊以伐趙
破常山趙王張耳欲走楚齊客有甘公者說耳曰漢
王入秦五星從歳星於東井其占曰當以義取天下
漢入秦可謂能義矣楚雖強後終屬於漢耳乃走漢
漢以故秦柱下史陽武人張蒼爲常山太守陳餘迎
趙王歇反之於趙立餘爲代王餘以趙王弱乃使夏
說爲國相居代餘相趙張耳間行歸漢漢以爲成信
侯河南王韓王來降十有一月立舊韓王孫信爲韓
王使諸將畧地若一郡降者封萬戸侯王使人招陳
餘陳餘曰漢殺張耳乃從漢乃求人類耳者送其首
餘將從漢聞耳詐死乃止春正月項羽伐齊殺田滎
齊降於楚羽焚其城郭殺降卒繫虜老弱齊復叛楚
降漢漢王立社稷於長安施恩惠賜人爵蜀漢人從
軍者家復租稅二歳關中人從軍者復租一歳人年
五十巳上能善道教訓者復徭役常以十月賜民牛
酒蕭何守關中治櫟陽宫定約束轉漕給軍專任關
中事是時沛人王陵聚黨數千人在南陽始來從漢
項羽得陵母漢使至楚羽使母招陵陵母見使者曰
爲我告陵漢王長者也終事之無二心因伏劒死三
月魏王豹降陳平因魏無知始來陳平陽武人也家
貧好讀書少時嘗爲里中社宰分肉甚平均父老善
之平曰嗟乎使平宰天下亦如此肉矣事魏王及項
羽不能用歸漢漢王與叅乗令典護諸將諸將皆怒
曰大王一旦得楚之亡卒乃命監護長者王愈益任
用之王至洛陽新城三老董公說王曰臣聞順德者
昌逆德者亡兵出無名事故不成明其爲賊敵乃可
服項王殺義帝是天下之賊也夫仁者不以勇義者
不以力若三軍之衆爲之素服以告諸侯而事東伐
此湯武之舉也王善之乃與義帝發喪大臨三日素
縞以告諸侯夏四月田橫立榮子廣爲齊王橫爲相
止城陽項羽與齊戰漢王率諸侯之師凡五十六萬
人東襲楚至外黃彭越將三萬人歸漢漢拜爲相國
令定梁地王遂入彭城悉收楚美人寳貨置酒髙㑹
羽聞之留其將擊齊自以精兵三萬人歸晨襲漢軍
於濉水上從旦至日中殺漢士卒十餘萬人皆入濉
水濉水爲之不流漢軍大敗圍王三匝㑹天大風揚
砂晝晦楚軍大亂而王得與數十騎遁去道逢孝惠
魯元公主載行楚追急輙推墮之夏侯嬰嘗收載之
遂得免而太公呂后被獲于楚時諸侯皆復歸楚楚
進兵而西蕭何悉發關中卒詣軍韓信亦收餘兵與
王㑹擊楚于京索間大敗之騎將灌嬰又敗楚騎于
滎陽東故楚師不能復進陳平爲亞將屬韓信或曰
陳平雖美丈夫如冠玉耳未有所知也平居家盗婬
其嫂在官受金王以讓魏無知無知曰大王所知者
行也臣所言者能也顧其計誠足以益國耳又何疑
王以平爲護軍中尉盡監護諸將諸將乃不敢言王
謂群臣曰誰能爲我說九江王令背楚項羽必留必
留三月我之取天下可以萬全有儒者隨何請使至
九江三日不得見何說太宰曰今臣所言是耶大王
所欲聞非耶何等二十人伏斧鑕於淮南市以明大
王背漢而與楚也太宰言之於王而見之何曰竊見
大王之與楚何也王曰寡人北面而臣事之何曰大
王臣事楚者以爲可託國也項王伐齊身自負版築
以爲士卒先大王宜悉舉淮南之衆身爲先鋒乃發
四千人以助楚夫北面而臣事人者固若是乎漢王
戰於彭城項王未出齊也大王宜掃淮南之衆日夜
㑹戰今無一人渡淮者垂拱而觀其孰勝夫託國干
人固若是乎大王提空名以向楚而欲厚自託臣竊
危之夫楚兵雖強負不義之名以其背盟約而殺義
帝也漢王收諸侯之兵還守成臯滎陽下獨深溝髙
壘分卒守徼乗塞楚人還兵間行以梁地深入敵國
八九百里楚欲戰則不得攻城則力不能老弱轉輸
千里之外漢堅守不動進則不得前退則不得解楚
亦不足恃也楚勝則諸侯自危懼而相救夫楚之強
適足以致天下之兵耳臣非以淮南之衆足以亡楚
也今大王舉兵而背攻楚楚王必留數月漢之取天
下可以萬全大王不與萬全之漢而自託于危亡之
楚臣竊惑之布隂許之㑹楚使至方急責布發兵何
直入曰九江王巳歸漢楚何得以令發兵布甚愕何
因令布殺使者而起兵項羽使龍且擊淮南而身攻
下邑六月漢王歸櫟陽引水灌廢丘章邯自殺壬午
立子盈爲太子赦罪人關中大飢米斗五千人相食
秋八月如滎陽使酈食其說魏王豹豹曰漢王侮慢
人罵詈諸侯王如奴虜耳吾不忍復見也食其還王
問魏大將軍誰也曰栢直也王曰此將其口尚乳臭
不能當韓信騎將馮敬不能當灌嬰歩將項他不能
當曹參吾無患矣乃以韓信爲左丞相與曹參灌嬰
俱擊魏韓信聞魏不以周叔爲大將軍乃喜遂進兵
僞陳船欲渡臨晉魏聚伏兵以距之信乃伏兵從下
陽以木􁂭缶渡軍襲安邑虜魏王豹初豹有姬曰薄
姬許負相之當生天子豹恃此而反豹敗王遂納薄
姬是生文帝
三年冬十月韓信張良及曹叅等破代擒夏說進伐
趙獲趙王歇斬成安君陳餘韓信之伐趙也廣武君
李左車說成安君陳餘曰漢兵乗勝遠鬪其鋒不可
當也臣聞千里餽糧士有飢色樵蘇後㸑師不宿飽
今井陘之道車不得方軌騎不得成列行數百里其
勢糧食必在後願足下假臣竒兵三萬人從間路絶
其輜重足下深溝髙壘勿與戰彼前則不得鬪退則
不得還野無所掠不十日兩將之頭可懸于麾下矣
陳餘曰韓信兵號數萬千里徑來襲我亦不罷勞今
我二十萬避而不擊後有大者何以距之諸侯謂吾
怯而輕來伐我不聽韓信使人闚之知其不用廣武
君計乃敢進兵未至井陘口三十里止舍夜半選輕
騎二千人人持一赤幟從間道萆山而望趙軍信戒
曰趙見我走必空壁逐我汝疾入拔趙幟立漢赤幟
乃使萬人先行背水爲陣平旦信建大將旗鼓出井
陘口趙開壁擊之大戰良久於是信耳佯不勝僞棄
旗鼓走還水上軍趙空壁争漢旗鼓逐信耳於是二
千旗馳入趙壁皆拔趙幟立漢赤幟二千趙軍不能
敗水上軍乃還見漢赤幟大驚以爲漢皆巳破趙衆
矣遂亂而走趙將雖斬之不能禁於是漢兵夾擊大
破之旣而諸將問信曰兵法右背山陵前左水澤今
將軍令臣等反背水陣何也信曰置之死地而後生
此兵法也且信非得素拊循士大夫也所謂驅市人
而戰故置之死地旣人人自爲戰卽與生地皆走尚
安得而用之乎諸將皆服曰非所及也信令軍中曰
生得廣武君購千金信得之乃東面師事之問曰吾
欲北攻燕東伐齊何如對曰敗軍之將不可以語勇
亡國之大夫不可以圗存又何問焉信曰向使成安
君聽子之計則信亦將爲子擒矣固問之對曰足下
威振諸侯名聞海内然士卒罷勞其實難用今足下
舉倦弊之兵頓之燕堅城之下情見力屈曠日糧竭
若燕不拔齊必距境以自強二國相持則劉項之權
未有所分也不如按甲休兵日享士卒大夫北首燕
路然後使一乗之使奉咫尺之書燕不敢不從燕從
而臨齊齊雖有智者亦不能爲齊計也兵法固有先
聲而後實者此之謂也信曰善乃發使使燕燕聽命
於是請立張耳爲趙王以拊循趙衆甲戍晦日有食
之十二月九江王布及隨何至布爲楚所攻敗故間
行而來王拒楚於成臯與酈食其謀撓楚權食其曰
昔湯伐桀封其後于𣏌武王伐殷封其後于宋秦滅
六國使無立錐之地大王誠復六國之後彼皆戴仰
大王德義願爲大王臣妾德義巳行南面稱伯楚必
歛衽而朝王曰善趨刻印未行張子房至王以問之
良曰大事去矣漢王方食良曰臣請借前筯以籌之
昔湯武封桀紂之後者度能制其死命也今大王能
制項籍之死命乎其不可一矣武王入殷表商容之
閭釋箕子之囚封比干之墓今大王能乎其不可二
矣發鉅橋之粟散鹿臺之財以賑貧窮今大王能乎
其不可三矣偃革爲軒倒戢干戈示不復用武今大
王能乎其不可四矣休馬華山之陽示無所爲今大
王能乎其不可五矣息牛桃林之埜示天下不復輸
積今大王能乎其不可六矣天下逰士離親戚捐墳
墓去故舊從大王逰者日夜望尺寸之地今乃立六
國後逰士各歸事其主從親戚及故舊大王誰與取
天下乎其不可七矣且楚唯無強六國復撓而從之
大王安得復臣之哉其不可八矣誠用此計大事去
矣漢王輟食吐哺罵酈生曰竪儒幾敗乃公事令趣
銷印
荀悅曰夫立策决勝之術其要有三一曰形二曰勢
三曰情形者言其大體得失之數也勢者言其臨時
之宜也進退之機也情者言其心志可否之意也故
策同事等而功殊者何三術不同也初張耳陳餘說
陳渉以復六國自爲樹黨酈生亦說漢王所以說者
同而得失異者陳渉之起也天下皆欲亡秦而楚漢
之分未有所定時天下未必欲亡項也且項羽率從
六國攻滅強秦之時勢則不能矣故立六國於陳渉
所謂多巳之黨而益秦之敵也且陳渉未能專天下
之地也所謂取非其有以與人行虚惠而獲實福也
立六國于漢王所謂割己之有以資敵設虚名而受
實禍也此同事而異形也及宋義待秦趙之斃與昔
卞莊刺虎同說者也施之戰國之時鄰國相攻無臨
時之急則可也戰國之立其日久矣一戰勝敗未必
以存亡也其勢非能急於亡敵國也進乗利退自保
故累力待時乗敵之斃其勢然也今楚趙所起其與
秦勢不並立安危之機呼吸成變進則成功退則受
禍此同事而異勢者也伐趙之役韓信軍于泜水之
上而趙不能敗彭城之難漢王戰于濉水之上士卒
皆赴入濉水而楚兵大勝何則趙兵出國迎戰見可
而進知難而退懷内顧之心無必死之計韓信軍孤
在水上士卒必死無有二心此信之所以勝也漢王
深入敵國飲酒髙㑹士卒逸豫戰心不固楚以強大
之威而䘮其國都項羽自外而入士卒皆有憤激之
氣救敗赴亡之急以决一旦之命此漢之所以敗也
且韓信選精兵以守而趙以内顧之士攻之項羽選
精兵以攻而漢以怠惰之卒應之此同事而異情者
也故曰權不可預設變不可先圗與時遷移應物變
化設策之機也陳平進謀曰項王大臣不過數人大
王能捐數萬斤金間楚君臣使相疑惑可以破楚必
矣乃與陳平金四萬斤不問出入平多行反間謂項
羽曰諸將功多矣而終不得裂地而王欲與漢爲一
以滅楚分王其地項王疑之夏四月楚圍漢王于滎
陽歷陽侯范增欲急擊滎陽項羽不信增怒乞骸骨
歸未到彭城疽發背而死五月紀信謂王曰臣請誑
楚可以間出紀侯乃乗王車出東門曰漢王降楚楚
軍皆稱萬歳之城東觀漢王得與數十騎出城西門
令御史大夫周苛與魏王豹守滎陽周苛曰反國之
王難與共守苛乃殺魏豹項羽見紀信非漢王乃大
驚怒燒殺紀信王自西入關收兵復東轅生說曰今
出武關項王必引兵而南大王深壁勿與戰項羽用
兵疾如雷電令成臯滎陽間且得休息使韓信等輯
河北趙地連燕齊君王乃復屯滎陽如此則楚所備
者多力分於漢王得休息後與之戰破楚必矣漢王
從之王復出軍宛葉間項羽果引而南漢兵深壘自
守是時彭越等擊楚得項聲薛公于下邳殺之羽乃
自擊彭越越敗走羽乃引兵還抜滎陽獲周苛謂苛
曰吾方以公爲將軍封萬戸侯能爲我盡節否苛瞋
目罵之羽怒乃烹之遂圍成臯下之所殺亦無數秋
七月有星孛于大角大角爲王坐本志以爲楚王亡
之徴也八月王饗師河南欲復戰郞中令鄭忠說曰
王髙壁深壘勿與戰王乃使從兄劉賈與盧綰將兵
入楚地佐彭越焚楚積聚復擊破楚師於燕西下梁
地十七城九月東擊彭越令大司馬曹咎長史欣守
成臯酈食其說王曰夫敖倉天下轉輸久矣臣聞其
下乃有積粟甚多楚人不堅守敖倉乃引兵而東令
士卒分守成臯此天所以資漢也且兩雄不俱立楚
漢又相持不决百姓搔動海内摇蕩農夫失耒紅女
下機天下之心未有所定願大王急復進兵收滎陽
據敖倉之粟塞成臯之險杜太行之道距飛狐之口
守白馬之津以示諸侯形制之勢則天下知所歸矣
今燕趙巳定唯齊未下雖數十萬之師未可以歳月
破也臣請得奉眀詔說齊王使爲漢稱東藩臣王曰
善乃進兵復守敖倉食其說齊王曰知天下所歸卽
齊國可得而有也齊王曰天下何歸曰漢王定三秦
出武關而誅殺義帝之賊收天下之兵紹諸侯之業
降城即以侯其將得賂即以分其士卒與天下同其
利豪傑俊才皆樂爲之用諸侯之兵四面而㑹蜀漢
之粟方船而下項王有殺義帝之名有背約之負於
人之功無所記於人之罪無所忘戰勝而不得其賞
㧞城而不得其封非項氏莫敢用事爲人刻印刓而
不能授積財而不能散故天下叛之賢才怨之故天
下歸漢可坐而策也夫漢王發蜀漢定三秦渉西河
之外授上黨之兵北破趙魏誅成安君此黃帝之兵
非人之力天之所授也今以據敖倉之粟塞成臯之
險守白馬之津杜太行之坂距飛狐之口天下後服
者先亡矣王疾下漢社稷可得而保也齊王以爲然
乃罷守兵與食其日縱酒焉

前漢髙祖皇帝紀卷第二
前漢高祖皇帝紀卷第三　荀侻
四年冬十月韓信將伐齊聞旣和欲還蒯通說信曰
將軍受詔擊齊未有詔止何以得無行乎且酈生一
儒士仗軾下齊七十餘城將軍以數十萬衆乃下趙
五十餘城勞苦將士數年反不如一竪儒之功乎信
遂襲齊齊王以酈生爲賣已乃烹之齊王走高密項
羽東伐外黃外黃數日乃降羽令男子十五巳上詣
城東欲悉坑之外黃令舍人兒年十三說羽曰彭越
強刼外黃外黃恐故且降以待大王大王又欲坑之
百姓豈有所歸心哉從此以東梁地十餘城皆懼莫
敢下矣羽赦之羽初之東山屬大司馬曹咎長史忻
曰漢即挑戰愼勿與戰令得東而巳我十五日必定
梁地而漢果挑戰楚軍不出使人辱之數日咎怒渡
兵汜水上士卒半渡漢擊破之盡得楚國寳貨曹咎
長史忻皆自殺王遂進兵取成臯羽下梁十餘城聞
曹咎破乃還羽於廣武間爲高爼置太公於其上曰
漢不急下吾烹太公王不聽羽怒欲殺太公項伯曰
夫爲天下者不顧其家殺之無益但益怨耳羽從之
使人謂曰願與王挑戰面決雌雄王笑謝之曰吾寧
鬪智不鬪力羽令壯士挑戰漢使善射者樓煩射楚
三人殺之羽大怒即自出瞋目叱之樓煩目不能視
手不能發走還入壁王使間問之乃羽也王大驚於
是王與羽臨廣武間而語王數羽曰汝背約王我於
蜀漢其罪一也矯殺卿子冠軍而自立其罪二也受
命救趙不還報命擅刼諸侯入關其罪三也與懷王
約入咸陽無暴勍汝燒秦宮室掘始皇塚多取財寳
其罪四也殺秦降王子嬰其罪五也詐坑秦卒二十
萬其罪六也皆王諸侯善地而徙逐其主令臣下爭
叛其罪七也出義帝于彭城而自都之多自與己地
其罪八也殺義帝于江南其罪九也夫爲人臣自欲
爭天下大逆無道其罪十也吾以義兵誅殘賊使刑
餘罪人擊公何苦乃與公挑戰羽怒伏弩射王中胷
王乃捫足曰虜中吾指王疾甚入成臯中尉周昌爲
御史大夫田橫請救于楚十有一月楚使龍且救齊
號二十萬衆與齊合軍或謂龍且曰漢兵逺戰窮冦
其鋒不可當齊楚自居其地兵易敗散不如深壁自
守命齊王使其信臣招所亡城亡城聞王在楚來救
必自叛漢漢二千餘里客居其間勢無所得食無可
戰而降也龍且曰救齊而降之吾有何功今戰而勝
之齊之半可得而有吾平生時知韓信之爲人易與
耳遂將兵與韓信夾濰水而陣信乃夜令人爲萬餘
囊盛沙以壅水上流信引兵半渡擊龍且信佯不勝
走還龍且追之渡水信使人決壅龍且軍太半不得
渡即急破之斬龍且虜齊王廣田橫復立爲齊王戰
敗而亡信遂平齊使人言于王曰齊國多詐請爲假
王以鎭之王大怒張良陳平躡王足諫曰方漢不利
寧能禁信之自王乎不如因而立之春二月遣張良
立信爲齊王徵其兵擊楚曹參爲左丞相楚使武渉
招信信曰吾嘗事項王不見用事漢漢深信我我背
之不祥武渉巳去蒯通說信曰漢王敗滎陽傷成臯
還走宛葉間此所謂智勇俱竭者也楚兵困于京索
之間迫于西山而不能進三年于此矣銳氣挫于險
塞粮用盡于内藏當今兩主之命懸於足下爲足下
計者莫若兩存之三分天下鼎足而居其勢莫敢先
動以足下之賢有甲兵之衆據強齊從燕趙出空虚
之地以制其後因民之欲西向爲百姓請命天下孰
敢不聽足下按齊國之固有淮泗之地深拱揖讓以
懷諸侯則天下君王相率而朝齊矣信曰吾豈可見
利而背恩通曰常山王成安君爲刎頸之交而卒相
滅大夫種存亡越伯勾踐身死語曰野禽磾走狗烹
飛鳥盡良弓藏敵國滅謀臣亡故以交友言之則不
過陳張以君臣言之則不過勾踐大夫種推此二者
足以觀之矣且臣聞之勇略振主者身危功蓋天下
者不賞足下渉西河虜魏王擒夏說下井陘誅成安
君之罪以全於趙脅燕定齊南擁楚人之兵數十萬
之衆遂斬龍且西向以報此所謂功無二于天下而
英略不世出者也足下挾不賞之功戴振主之威歸
楚楚人不信歸漢漢人震恐足下欲持此安歸乎夫
勢在人臣之位而有高天下之名臣竊危之夫隨厮
養之役失萬乗之權守擔石之禄闕卿相之位計成
而不能行者事之禍也故猛虎之猶豫不如蜂蠆之
致螫孟賁之狐疑不如童子之必至矣夫功者難成
而易敗時者難值而易失願足下無疑信猶豫不忍
背漢又自以功高漢終不奪我齊遂謝通通去乃佯
狂爲巫秋七月立黥布爲淮南王八月初爲算賦令
軍士死者吏爲衣衾棺歛傳送其家四方歸心焉漢
王遣侯公說項羽求太公羽乃與漢約中分天下割
洪溝以西爲漢以東爲楚九月歸太公呂后封侯公
爲平國君項羽解而東歸漢王欲西張良陳平諫曰
今漢有天下太半而諸侯皆附漢楚兵疲食盡此天
亡之時也不如因其幾而取之
五年冬十月王追項羽至陽夏南與韓信彭越期皆
不至會楚擊漢軍大破之王復深壘自守王謂張良
曰諸侯不從奈何對曰大王能取睢陽以東北至穀
城盡以王彭越從陳以東傅海與韓信則兩人必至
而楚敗矣王從之信越皆至十有二月諸侯皆會垓
下圍項羽數重夜聞漢軍四面皆作楚歌羽驚曰漢
巳盡得楚乎是何楚人歌之多也夜起飲帳中有美
人曰虞姬有駿馬曰騅羽乃慷慨悲歌曰力㧞山兮
氣蓋世時不利兮騅不逝騅不逝兮可奈何虞兮虞
兮奈若何羽遂上馬乃從八百餘騎直夜潰圍南出
平明漢軍乃覺之命騎將灌嬰以五千騎追羽羽至
隂陵迷失道路漢軍追及之至東城乃有二十八騎
追者數千羽謂其騎曰吾起兵八歲矣身經九十餘
戰所當者破未嘗敗今困于此固天亡我非戰之罪
也今日固決死願爲諸君決戰於是引其騎因四隤
山爲員陣漢軍圍之數重羽謂其騎曰吾爲公取彼
一將於是羽大呼馳下漢軍皆披靡遂取漢一將騎
將楊喜追羽羽還叱喜人馬皆驚僻易數里羽分其
騎爲三處漢軍不知羽所在分軍爲三處復圍之羽
乃馳擊漢軍復取一都尉殺百人羽復聚其騎亡兩
騎於是羽引軍東至烏江亭長曰江東雖小地方千
里衆數十萬亦足以王也願大王急渡今獨臣有舩
漢軍至無以渡羽曰籍與江東子弟八千人渡江而
西今無一人還者縱江東父兄憐而王我我何面目
見之哉吾之公長者也吾騎此馬五歲常以一日行
千里吾不忍殺之以賜公乃令騎皆去其馬短兵接
戰復殺漢軍百人羽亦被十餘創乃自剄而死楚地
悉平獨魯後降初懷王封羽爲魯公故以魯爲號葬
羽於穀城山下漢王爲之發哀封項伯等四人爲列
侯賜姓劉氏本傳曰項羽背關懷楚放逐義帝自矜
功伐而不師古霸王之業始欲以力征經營天下五
年卒亡身死東城尚不覺悟以爲非己之罪豈不過
哉春正月徙齊王韓信爲楚王都下邳信乃賜所從
食漂母千金召下鄕亭長曰公小人也爲惠不終賜
錢百萬召辱巳少年曰壯士哉以爲中尉赦天下殊
死巳下羣臣上皇帝尊號王辭讓而後受二月甲午
皇帝即位于汜水之陽以十月爲正從火德色尚赤
以應斬白蛇神母之符尊王后曰皇后太子曰皇太
子追尊先媪曰昭靈夫人鄱君吳芮率百越佐諸侯
立芮爲長沙王越王無諸率閩中兵以佐滅秦立無
諸爲越王於是皇帝西都洛陽夏五月兵皆罷令人
保其山澤者各歸其田里自賣爲人奴婢者免其庶
人上置酒南宮問羣臣曰吾所以得天下羽所以失
之者何王陵對曰陛下使人攻城略地因以賞之與
天下同其利項羽嫉賢妬能有功者害之賢者疑之
戰勝不蒙其功得地不獲其利所以失天下也上曰
公知其一未知其二夫運籌帷幄之中決勝千里之
外吾不如子房鎭國家撫百姓給餉饋吾不如蕭何
連百萬之衆戰必勝攻必取吾不如韓信三者皆人
傑也吾能用之所以取天下也羽有一范增賢而不
能用此所以爲我擒也上問韓信曰公相我能將幾
何信曰陛下不過能將十萬又問韓信公能將幾何
對曰臣多多益辦耳上曰何爲爲我臣信曰陛下雖
不能將兵而善將將此所謂天授非人力也是時田
橫與賔客五百人亡在海中上遣使赦橫罪曰橫來
大者王小者侯不來將加誅橫曰臣烹酈食其今聞
其弟酈商爲將臣畏懼不敢奉詔帝乃詔商曰田橫
至敢有動者族誅橫詣洛陽至尸卿亭三十里謂其
從者曰橫與漢王並南面稱孤今漢王爲天子而橫
爲亡虜其辱巳甚矣且橫嘗烹人之兄今與其弟並
肩事主彼雖畏詔橫獨不愧于心哉且陛下不過欲
一見我面貌耳今斬吾頭馳三十里容貌未及變乃
沐浴自刎令客奉其首上曰嗟乎起自布衣兄弟三
人更立爲王豈不賢哉爲之流涕而拜其二客爲都
尉以王禮葬之二客穿其塚傍皆自刎而從之上聞
大驚以橫客爲皆賢聞其餘五百人在海島中使使
召之聞橫死亦皆自殺楚將季布亦巳亡匿投濮陽
周氏漢購之急周氏乃髠鉗布與家僮數十人至魯
朱家而賣之朱家心知是季布因買之置田舍乃見
滕公曰季布何罪臣各爲其主用耳上始得天下以
私怒求一人何示不廣也且季布之賢不南走越即
北走胡夫忌壯士以資敵國此五子胥所以鞭荆王
之墓也夏侯嬰爲言之上乃赦布拜爲郞中後爲中
郞將布立然諾之信時人爲之語曰得黃金百鎰不
如季布一諾朱家者爲任俠所藏活者甚衆豪士以
百數不伐其功諸所嘗施唯恐見之賑人先於貧賤
衣不兼綵食不重味專以赴人之急及布尊貴朱家
遂不復見之上欲都洛陽戍卒婁敬求見說上曰陛
下都洛陽豈欲與周室比隆哉上曰然敬曰陛下取
天下與周室異周之先自后稷堯封之邰積德十餘
世公劉避狄居豳太王以狄伐故去豳杖馬䇿之岐
國人爭歸之文王爲西伯始受命武王伐殷八百諸
侯不期而會孟津之上成王即位周公之屬傅焉乃
管成周都洛邑以爲此天下中四方納貢職道里均
矣有德則易以王無德則易以亡凡居此者欲務以
德致人不欲阻險令後世驕奢以虐人及周之衰分
而爲二天下莫朝周不能制形勢弱矣今陛下用兵
取天下大戰七十小戰四十使百姓肝腦塗地曝骨
中野哭泣之聲未絕傷夷者未起而欲比隆周室臣
竊以陛下爲不侔矣夫秦地𬒳山帶河四塞以爲固
卒然有急百萬之衆可具因秦之資膏腴之地此所
謂金城天府之國陛下都關中山東雖亂秦地可全
而有也上問羣臣群臣皆山東人咸言周七八百年
秦二世而亡且洛陽東有成臯西有澠池背河向洛
其固不敵此亦足恃也上疑焉問張良張良曰洛陽
雖有此險其中小不過數百里四面受敵此非用武
之國夫關中左崤函右隴蜀沃野千里南有巴蜀之
饒北有胡宛之利阻三面而守獨以一面東制諸侯
安定河渭漕輓足以西給京師諸侯有變順流而下
足以委輸此所謂金城千里天府之國婁敬之說是
也於是上即日車駕西入關治櫟陽宮拜婁敬爲郞
中號奉春君賜姓劉氏六月壬辰大赦天下八月燕
王臧荼反上自將擊燕九月虜臧荼立太尉盧綰爲
燕王綰與上同里同日生少相愛後以將軍從擊項
羽有功故立爲代王丞相張倉從擊臧荼有功封北
平侯倉眀習天下圖書善用算術故命以列侯居相
府主郡國上計也
六年冬命復天下縣邑或有告楚王信謀反上問左
右左右皆曰發兵以擊之陳平曰陛下用兵之精孰
與韓信上曰無能過也平曰陛下將有敵信者無上
曰莫能及平曰臣竊爲陛下危之上曰奈何平曰信
未知有告反者古者天子巡狩會諸侯陛下僞出遊
雲夢會諸侯于陳信必郊迎因而執之此一士之力
上從之遂執信執信反無驗黜信爲淮隂侯田肯賀
上曰甚善陛下得韓信而又王關中也夫齊東有瑯
邪即墨之饒南有泰山之固西有濁河之阻北有渤
海之利地方二千里帶甲百萬衆此亦東秦非親子
弟莫可使王齊者也上曰善賜肯金五百斤春正月
丙午立劉賈爲荆王王五十三縣高帝兄弟四人長
曰伯早卒追號爲武哀侯封子信爲刮羮侯初上㣲
時數將客過嫂食嫂饜食之陽爲羮盡刮釜上聞惡
之故號其子爲刮羮侯次兄曰喜字仲立仲爲代王
弟曰交字游好讀書有才藝從上征伐有功立楚爲
楚王長庶子肥爲齊王王七十縣以曹參爲齊相國
徙韓王信于太原都晉陽封蕭何爲鄼侯父母兄弟
封侯食邑者十餘人以蕭何舉宗從征伐故也封曹
參爲平陽侯張良爲留侯陳平爲戶牗侯後徙爲曲
逆侯周勃爲絳侯樊噲爲舞陽侯酈商爲武成侯食
其子疥從征伐以父故封疥爲高梁侯夏侯嬰爲汝
隂侯灌嬰爲潁陽侯周昌爲汾隂侯大功臣封者二
十餘人其餘功未得行封上從南宮複道上望見群
臣徃徃聚語上曰此何謂也張良曰陛下所封皆蕭
曹故人所誅皆平生仇讐此屬畏不得封又恐過失
及誅此相與謀反上憂之曰爲之奈何良曰急封雍
齒雍齒上最所憎惡群臣共知後從征伐有功上即
封雍齒羣臣喜曰雍齒且封我屬無患矣於是趨有
司定功行封行封王陵爲定國侯陵始爲縣豪上兄
事之以其從上晚故後行封凡百四十有三人是時
民人散亡居可得而數者纔十二三是以大侯不過
萬戶小者不過五六百戶封爵之日誓曰使黃河如
帶太山如礪國以永存爰及苗裔又申以丹書之信
重以白馬之盟作八十侯之位次陳平之始封平辭
曰非臣之功也上曰吾用先生之湈戰勝克敵非功
而何對曰非魏無知安得進上曰若子可謂不背本
矣乃復賞無知張良素多疾病乃稱疾曰臣家五世
相韓及韓亡不愛萬金之資爲韓報讐強秦天下震
動今以三寸舌爲王者師封萬戶位爲列侯此布衣
之極於臣足矣願棄人間事欲從赤松子遊耳乃學
道不食穀遂不仕良爲人容貌美麗如婦人女子初
季布異父弟丁公爲楚將逐上上迫急顧謂丁公曰
兩賢豈相戹哉丁公引兵而還天下旣定斬丁公以
狥軍曰自今以後爲人臣者莫效丁公也以蕭何功
最高羣臣皆曰臣等𬒳甲執兵多者百餘戰攻城略
地各有等差蕭何無有汗馬之勞徒持文物論議而
巳今居臣等上何也上曰諸君知獵乎發縱指示獸
者人也追得獸者狗也諸君徒能走得獸功狗也蕭
何發縱功人也及奏位次羣臣咸曰曹參宜第一謁
者關内侯鄂千秋進曰曹參雖有野戰之功此特一
時之事耳夫上與楚相距五年失軍亡衆跳身遁者
數矣蕭何嘗從關中遣軍補其處非上所詔命而數
萬之衆會上乏絕者數矣楚漢相距滎陽數年軍無
見粮蕭何常轉漕給食陛下雖亡山東蕭何常存關
中以待陛下此萬世之功也奈何以一旦之功而加
萬世之功哉於是令何爲第一帶劒上殿入朝不趨
上曰吾聞進賢受上賞蕭何功雖高待鄂君廼得明
於是因鄂千秋所食關内侯邑二千戶封爲安平侯
其吏二千石從入蜀漢定三秦者皆世世復其家上
置酒衆辱隨何曰爲天下安用腐儒哉何曰陛下發
歩卒五萬人騎五千能以取淮南乎上曰不能何曰
以二十人使淮南王至如陛下之意是臣之功賢于
歩卒五萬騎五千也上曰吾方圖子之功以何爲護
軍中尉上五日一朝太公太公家令說公曰天無二
日土無二王皇帝子乃人主也太公雖父乃人臣也
奈何令人主朝人臣如此威重不得申後上朝太公
太公擁篲迎門却行欲拜上大驚扶太公太公曰帝
人主奈何以我亂天下法上善家令言賜黃金五百
斤
荀恱曰孝經云故雖天子必有尊也言有父也王者
必父事三老以示天下所以明有孝也無父猶設三
老之禮況其存者乎孝莫大於嚴父故后稷配天尊
之至也禹不先鯀湯不先契文王不先不窋古之道
子尊不加於父母家令之言於是過矣夏五月丙午
詔曰人之至親莫大於父故父有天下傳歸於子子
有天下尊歸於父此人道之極也朕平暴亂以安天
下斯皆太公之教訓也尊太公爲太上皇秋九月匈
奴圍太原韓王信於馬邑信降匈奴
七年冬十月上自征太原匈奴冐頓單于拒漢漢使
者闚匈奴者十輩皆曰易擊上使婁敬徃還曰匈奴
見羸弱似有伏兵不可擊上怒曰齊虜妄言阻吾軍
械繫之上至平城匈奴果圍上於白登七日用陳平
謀說匈奴閼氏夫人得開圍一角上乃遁出其計秘
世莫得聞也士卒歌之曰平城之下禍甚苦七日不
食不能彎弓弩上旣還謝敬曰不用公言以困平城
乃斬前使者十餘輩封敬二千戶號建信侯先是有
月翬圍于昴參畢七重本志以爲昴畢之間爲天街
北羌胡也街南中國也昴爲匈奴畢爲邊兵平城之
應云匈奴攻代代王喜棄國歸洛陽廢爲邰陽侯辛
卯立皇子如意爲代王春二月上自平城還見蕭何
治宮室於長安甚盛上怒曰何治之過度對曰天子
以四海爲家非壯麗無以重皇威且無令後世有以
過也乃遷都長安是時威儀未設羣臣爭功醉呼或
拔劒擊柱上患之博士叔孫通請制禮儀上曰度吾
所能行者通乃與弟子百餘人共起朝儀大朝㑹長
樂宮陳車騎旌旗兵衛羣臣列位百官執職成禮而
罷莫不祗肅於是上歎曰吾乃今日知爲皇帝之貴
拜通爲泰常賜金五百斤弟子皆爲郞中夏四月行
如洛陽婁敬進計和匈奴請以魯元公主妻單于單
于因之爲女壻有子則爲外孫後世可以漸臣也上
將行之呂后涕泣固請留之乃止更以宗室女爲公
主妻單于結和親歲致金幣賂遺之
前漢高祖皇帝紀卷第三
前漢高祖皇帝紀卷第四　荀恱
八年冬上擊韓王信餘冦于東垣建武侯靳歙有功
遷爲車騎將軍上還過趙趙相貫高伏兵柏人亭欲
爲逆上宿心動曰柏人者迫於人也乃去之初上過
趙王甚卑恭上箕踞罵詈甚辱之貫高謂王曰皇帝
遇王無禮請殺之王囓其指出血曰先人亡國頼皇
帝得復德流乎子孫君無出口高等私相謂曰吾王
長者終不背德何謂汙王事成歸之于王不成獨身
坐之乃隂獨爲謀而王不知十有一月令士卒從軍
死者送歸于縣給衣衾長吏視葬祠以少牢十有二
月至自東垣春三月行如洛陽令人無得衣錦繡綺
縠絺紵九月至自洛陽
九年冬十月淮南王趙王楚王來朝置酒前殿上爲
太上皇壽曰始者大人常以臣不如仲能治産業今
臣之業孰與仲多殿上皆稱萬歲十有一月徙郡國
大族豪傑名家十餘萬戶以實關中婁敬之計也十
有二月行如洛陽趙相貫高逆謀發覺同謀者趙午
等十餘人皆自刎死高曰若皆死誰當明王不反乃
就檻車送詣長安言王不知考治身無完者終不復
言上曰壯士哉令人私問之高曰人情豈不各愛其
親戚乎今吾三族皆以論死豈以王易吾親戚哉具
以情對上乃詔赦趙王嘉貫高之節乃赦之高曰所
不死者欲明王不反今王巳出吾責塞矣且人臣有
簒弑之名將何面目復事上哉乃仰天絕吭而死趙
王張敖尚魯元公主故封敖爲宣平侯
荀恱曰貫高首爲亂謀殺主之賊雖能證明其王小
亮不塞大逆私行不贖公罪春秋之大義居正罪無
赦趙王掩高之逆心失將而必誅之義使高得行其
謀不亦殆乎無藩國之義減死可也侯之過歟初捕
趙王詔有敢從者夷三族趙王郎中田叔孟舒皆賢
召見之漢朝廷臣無能出其右者皆以爲郡守春正
月徙代王如意爲趙王夏六月乙未晦日有食之
十年冬十月淮南王梁王燕王荆王楚王齊王長沙
王來朝夏五月太上皇崩秋七月癸卯太上皇葬于
萬年八月令諸侯王皆立太上皇廟于國都上欲廢
太子立戚夫人子如意羣臣爭之不能得御史大夫
周昌固爭之上問其狀昌爲人剛直少言對曰臣雖
口不能言然心知其不可陛下必欲廢太子立戚夫
人子如意臣期不奉詔昌嘗奏事上方擁戚夫人昌
還走上追之騎昌頃上問曰我何如主曰陛下桀紂
主也上笑之後上嘗心不樂悲歌羣臣不知所謂符
璽御史郞趙堯進曰陛下所爲不樂者非以爲趙王
年少而戚夫人與呂后有隙萬歲之後不能自全也
上曰然堯曰宜爲趙王置貴強相呂后太子羣臣素
所憚者上曰誰可使對曰周昌可相趙王上謂昌曰
吾極知其左遷然吾憂趙王非公莫可相者乃以昌
爲趙相以趙堯代昌爲御史大夫𥘉趙人方與公謂
昌曰君之吏趙堯奇士也且代君位昌笑曰堯年少
刀筆吏耳何至是乎卒如方與公言九月陳狶接下
賔客從車千餘乗𥘉狶適代時辭淮隂侯韓信韓信
旣廢恐懼怨望乃與狶謀曰趙代精兵處也公反于
外上必自出吾從中起天下可圖也狶反上欲自擊
之建成侯周緤泣曰陛下常自行是無人可使初緤
從上毎有不利終無離上之心上以爲愛我賜上殿
不趨上遂東至邯鄲選壯士可令將者四人各封千
戶侯左右皆曰此人何功而封千戶上曰非爾所知
夫陳狶反趙代皆狶之有吾以羽檄徵天下兵未有
至者今獨邯鄲中兵至吾何愛四千戶不以慰趙子
弟心乎復求樂毅之後得樂叔封樂鄕侯號曰華成
君令吏民爲狶所刼略皆赦其罪問狶將皆故賈人
曰吾知易與之矣乃多與金購狶將將多降是時沛
人任敖素善於上上以客從拜爲上黨太守堅守不
下封敖廣阿侯御史大夫趙堯擊狶有功封江邑侯
詔御史曰獄之疑者吏或不敢決或有死者久而不
能論無罪者久繫自今巳後有疑獄者各讞所屬二
千石二千石不能決移之廷尉廷尉不決具奏以聞
十一年冬十月遣周勃征代地春正月淮隂侯韓信
謀反與陳狶爲内應欲夜詐詔諸官徒奴以襲呂后
太子其舍人告之呂后與蕭何謀詐令人從上所來
言陳狶巳死羣臣皆賀遂執信斬之夷三族信方斬
歎曰悔不用蒯通之言爲女子所執上自邯鄲至洛
陽召蒯通將烹之通曰臣聞狗各吠非其主當彼之
時臣但知有齊王信不知有陛下且秦失其鹿天下
爭逐之高材輕足者先得當此之時爭欲爲陛下所
爲顧力不能可盡烹邪乃赦之上使使者拜丞相蕭
何爲相國益封五千戶令卒五百人一都尉爲相國
衛諸羣臣皆賀故秦東陵侯邵平獨揖曰禍自此始
矣上暴露於外而君守其内非有矢石之難而益封
置衛者以今淮隂侯新反於中有疑君心夫置衛者
衛君非所以寵君也顧君讓封勿受以家財給軍何
從之上大恱立皇子恒爲代王都晉陽赦天下三月
梁王彭越反誅三族上擊陳狶時徵兵梁王梁王但
遣將徃上怒之梁王欲自行其將扈輒曰王始不行
見讓而徃即爲擒矣不如遂發兵反梁王不聽稱疾
梁王太僕有罪亡者告彭越與扈輒謀反上捕囚越
赦爲庶人徙之蜀道逢呂后於路涕泣曰無罪願歸
昌邑呂后與俱還洛陽謂上曰彭越壯士徙之蜀自
貽後患不如遂誅之呂后令其舍人告彭越復謀反
乃誅之夷三族梟其首令曰敢有收視者輒捕之梁
太傅欒布爲彭越使于齊還報命首下祠而哭之上
欲烹之方提頭趨湯鑊布曰願一言而死曰陛下非
彭越項氏不亡今天下巳定彭王剖符受封亦欲傳
之萬世今一徴兵王不自行而疑以爲反反形未見
以苛察誅之臣恐功臣人人自危彭王巳死臣生不
如死請就湯鑊上赦之拜爲都尉於是醢彭越以醢
遍賜諸侯淮南王英布聞越死見醢乃驚恐隂有疑
謀立皇子恢爲梁王皇子友爲淮陽王夏四月上行
自洛陽五月遣楚人陸賈使南越立尉佗爲王他者
秦時爲南海郡尉因天下之亂遂有南越賈至尉他
椎髻箕踞見賈賈曰足下中國之人親戚昆季墳墓
在眞定今足下反天性棄冠帶欲以區區之越與天
子抗行爲敵國禍且及身矣天子聞君王南越不助
天下誅暴秦將欲移兵於王天子爲百姓勤勞遣臣
授君王印綬剖符通使王且郊迎北面稱臣乃欲以
新造未集之越屈強於此漢誠聞之掘燒王先人墳
墓夷滅宗族遣一偏將將十萬師以臨越越人即殺
王降漢如反手耳於是尉他乃蹷然起坐而謝曰吾
居蠻夷中久殊失禮儀因問賈曰我孰與蕭何曹叅
賢賈曰王則賢矣復問我孰與皇帝賢賈曰皇帝起
豐沛討暴秦誅強楚爲天下興利除害繼五帝三王
之業統治中國政由一家自天地剖判巳來未曾有
也今王衆不過數十萬皆蠻夷﨑嶇山海譬猶漢之
一郡何乃比於漢也他大笑曰吾不起中國故王此
使我起中國何遽不若漢乃遂受符印稱王賜賈槖
中裝直千金餘贈送亦千金賈還報命拜太中大夫
賈時上前說詩書上罵之曰吾居馬上得天下安用
詩書乎賈對曰陛下居馬上得之寧能馬上治之乎
且湯武逆取而順守文武並用久長之道昔呉王夫
差拯武而亡秦任刑法不變而滅向使秦巳兼天下
行仁義法先王陛下安得而有之上有慙色謂賈曰
試爲我著秦之所以失天下吾所以得天下及古今
成敗之國賈凡著書十二篇毎奏一篇上讀之未嘗
不稱善號其書曰新語秋淮南王黥布謀反謂其將
曰上老矣厭兵必不能自來諸將獨韓信與彭越今
皆死矣餘不足畏遂反汝隂侯問故楚令尹薛公曰
布何故反對曰徃年殺韓信今年殺彭越此三人者
同功一體之人自疑禍及其身故反耳夏侯嬰乃言
薛公於上上召問之薛公對曰布出上計則山東非
漢之有也出中計勝敗之數未可知布岀下計陛下
高枕而卧耳上曰何謂上計對曰東取吳西取楚并
齊與魯傳檄燕趙固守其所山東非漢之有何謂中
計對曰東取呉西取楚并齊韓取魏據敖倉之粟塞
成臯之口勝敗之數未可見也何謂下計東取吳西
取蔡歸重於越身歸長沙陛下無患矣上曰此計將
安出曰必出下計布故驪山徒耳致萬乗之王此皆
爲身不顧其後不爲百姓萬世之業也上曰善封薛
公爲千戶侯上遂自征布赦死罪巳下皆令從軍立
皇子長爲淮南王布果東擊楚楚王分軍爲三欲以
相救爲奇兵或謂楚將曰諸侯自戰其地爲散地今
分軍爲三布散其一兩軍散走安能相救不聽布果
敗其一軍而二軍皆走布遂與帝遇于蘄西㑹垂布
兵精甚其置陣如項羽軍上惡之上謂布曰何苦反
布曰我欲爲帝耳上罵之遂戰布敗
十二年冬十月上破布軍布走江南長沙王使人殺
之上擊布也數使使勞相國或謂何曰君居關中甚
得百姓心上畏君傾動關中君何不多買人田宅賤
貰貣以自汗不然上心不安何從上還過沛悉召故
人父老子弟置酒上自歌曰大風起兮雲飛揚威加
海内兮歸故鄕安得猛士兮守四方上乃起舞忼慨
傷懷泣數行下歎息曰游子悲故鄕吾萬歲之後魂
魄猶思沛其以沛爲朕湯沐邑復其人世無所與又
以豐比沛旣至長安立豐縣豐之枌榆故廬社皆如
舊制也周勃定代斬陳狶或言燕王綰與狶通謀上
召盧綰盧綰謂其臣曰徃年族淮隂侯彭越皆呂后
計今上疾病呂后婦人專欲誅異姓及大功臣遂稱
疾不行上怒使樊噲將兵擊之綰將其家屬與數千
騎居長城下欲候上差自入謝之上立沛侯濞爲呉
王濞者郃陽侯仲之子也巳拜上相曰汝面狀有反
相漢後五十年東南有亂豈非汝也然天下一家愼
勿反也濞頓首曰不敢上過魯以大牢祀孔子十有
二月還京師民遮道上書數千人言相國強賤買民
田宅上笑曰相國亦愛利乎使相國自謝民後蕭何
爲民復請上林苑中空地令民得入田無收槀爲禽
獸食上怒曰相國多受賈人金錢爲人請吾苑乃詔
下廷尉王衛尉諫曰相國何罪繫之暴也上曰吾聞
李斯相秦有善歸主有惡自與今相國多受賈人錢
爲請吾苑以自媚於人王衛尉曰事苟有便於人而
請之宰相職也陛下奈何乃疑相國受賈人金乎且
陛下拒楚數年及陳狶反時上自將兵徃當時相國
守關中關中揺足則關西非陛下之有相國不以此
時爲利乃今利賈人金錢乎且秦以不聞其過而亡
天下夫李斯之分過又何足法哉上乃令相國復其
位詔爲秦始皇帝置守塚三十家楚隱王一家復無
所與春二月熒惑守心星占曰王者惡之立皇子建
爲燕王上擊黥布時爲流矢所中疾甚呂后迎良醫
良醫曰可治上怒曰吾以布衣提三尺取天下此非
天命乎命乃在天雖扁鵲何益遂不使治呂后問曰
陛下即百歲之後蕭相國終孰可代者上曰曹叅可
又問其次曰王陵可然少戅陳平可以佐之平智有
餘然難獨任周勃厚重少文然安劉氏者必勃也可
爲太尉又問其次上曰過此以後非乃所知先是上
嘗疾困惡見人詔戶者無納群臣群臣莫敢入十餘
日樊噲乃排闥直入大臣隨之上獨枕一宦者卧噲
等見上流涕曰陛下疾甚大臣震恐久不見臣等計
事顧獨枕一宦者嗟乎陛下獨不見趙高之事乎上
笑而起初上欲廢太子呂后聞之使留侯爲太子計
留侯曰上有所不能致者四人曰東園公夏黃公甪
里先生綺里季皆迯在山中然上高之今令太子卑
辭安車迎此四人來以爲客時隨入朝則一助也呂
后從其計四人果來年皆八十鬚眉皓白故謂之四
皓初黥布反時上欲使太子將兵擊布四人相謂曰
凡來將以安太子太子將兵事危矣有功則位無益
也無功從此受禍乃令呂后對上泣涕而言黥布善
爲兵諸將皆陛下故人今乃令太子獨將兵擊之恐
諸將莫肯爲用且懼布聞之鼓行而西耳陛下雖疾
強載輜車卧而護之諸將不敢不盡力上乃自行及
還其疾稍愈欲易太子太保叔孫通固諫曰晉獻公
以驪姬故廢太子申生而立奚齊晉國大亂數十年
秦不早定扶蘇胡亥詐詔自立使滅絕秦祀臣敢以
死爭之上雖聽之而心欲廢太子及讌置酒太子侍
四人從上怪而問之四人前對各言姓名上乃驚曰
吾召公等不奉詔今侍太子者何四人對曰陛下喜
罵輕士臣等義不受辱故亡今聞太子仁孝愛人敬
士天下莫不延頸願爲太子死者臣等故來上曰煩
公等幸卒調護太子四人退上召戚夫人指示曰吾
欲易太子彼四人者爲之輔羽翼巳成難搖動也太
子遂定春三月詔曰吾有天下十二年于今與天下
賢士大夫共安輯之至于褒賞功臣可謂無負矣其
不義背天下約擅起兵者與天下共伐誅之夏四月
甲辰帝崩于長安宮呂后畏諸將大臣與審食其謀
欲盡誅大臣數日不發䘮酈商謂辟陽侯曰今陳平
灌嬰將十萬衆守滎陽樊噲周勃將二十萬衆定燕
代此四人聞帝崩諸將皆誅必連兵還嚮京師大臣
内叛諸將外反亡可翹足而待審食其言之於呂后
乃以丁未發䘮大赦天下盧綰聞上巳崩遂亡入匈
奴中五月丙辰皇帝葬長陵本志曰高祖入秦初順
人心作三章之約天下旣定命蕭何定律令韓信申
軍法張倉定章程叔孫通制禮儀陸賈造新語又與
功臣剖符作誓丹書鐡劵藏之宗廟雖日不暇給規
模弘遠矣
讃曰高祖起於布衣之中奮劒而取天下不由唐虞
之禪不階湯武之王龍行虎變率從風雲征亂伐暴
廓淸帝宇八載之間海内克定遂何天之衢登建皇
極上古巳來書籍所載未嘗有也非雄俊之才寛明
之畧歷數所授神祗所相安能致功如此夫帝王之
作必有神人之助非德無以建業非命無以定衆或
以文昭或以武興或以聖立或以人崇焚魚斬蛇異
功同符豈非精靈之感哉書曰天工人其代之易曰
湯武革命順乎天而應乎人其斯之謂乎故觀秦項
之所亡察大漢之所興得失之驗可于兹矣太史公
曰夏政忠政忠之弊野故殷承之以敬以敬之弊鬼
故周承之以文以文之弊薄救薄莫若忠三王之道
周而復始周秦之間可謂文弊秦不改文酷刑漢承
秦弊得天下矣
前漢高祖皇帝紀卷第四
