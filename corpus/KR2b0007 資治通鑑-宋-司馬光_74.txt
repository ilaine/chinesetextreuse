
　資治通鑑卷七十三　　　宋　司馬光　撰
　　　　　　　　　　　　　　胡三省　音註
　魏紀五(起旃䝉單閼盡彊/圉大荒落凡三年)
　　烈祖明皇帝中之下
青龍三年春正月戊子以大將軍司馬懿為太尉　丁
巳皇太后郭氏殂帝數問甄后死狀於太后(甄后死見/六十五卷)
(文帝之黄初年數/所角翻甄之人翻)　由是太后以憂殂　漢楊儀既殺
魏延(事見上/卷上年)自以為有大功宜代諸葛亮秉政而亮平
生宻指以儀狷狹(宻指蓋亮宻以語諸僚佐/特儀不知耳狷吉掾翻)意在蔣琬
儀至成都拜中軍師無所統領從容而已(從千/容翻)初儀事
昭烈帝為尚書琬時為尚書郎後雖俱為丞相參軍長
史儀每從行當其勞劇自謂年宦先琬才能踰之(先悉/薦翻)
於是怨憤形于聲色歎咤之音發於五内(咤叱稼翻噴/也叱怒也五)
(内五藏/之内也)時人畏其言語不節莫敢從也惟後軍師費禕
往慰省之(費父沸翻/省悉景翻)儀對禕恨望前後云云(云云師古/曰猶言如)
(此如/此也)又語禕曰往者丞相亡沒之際吾若舉軍以就魏
氏處世寧當落度如此邪(語牛倨翻處昌吕翻度/徒洛翻落度失意也)令人
追悔不可復及(復扶又/翻下同)禕宻表其言漢主廢儀為民徙
漢嘉郡(漢嘉縣故青衣也漢順帝陽嘉二年改為漢嘉/屬蜀郡屬國都尉蜀郡屬國安帝延光元年所)
(置蜀分為/漢嘉郡)儀至徙所復上書誹謗辭指激切遂下郡收
儀(上時掌翻/下遐稼翻)儀自殺　三月庚寅葬文德皇后(文德郭/后也郭)
(后諡曰德甄/后諡曰昭)　夏四月漢主以蔣琬為大將軍録尚書
事費禕代琬為尚書令　帝好土功(好呼/到翻)既作許昌宫
(事見上卷/太和六年)又治洛陽宫(諸葛亮死帝乃大興宫室晉士/燮所謂釋楚為外懼者此也治)
(直之/翻)起昭陽太極殿(水經注明帝上法太極於洛陽南/宫起太極殿即漢崇德殿之故處)
築總章觀髙十餘丈(舜有總章之訪相傳以為總章即/明堂也觀闕也總章觀蓋在太極)
(殿前觀古玩/翻髙居傲翻)力役不已農桑失業司空陳羣上疏曰昔
禹承唐虞之盛猶卑宫室而惡衣服况今喪亂之後人
民至少(喪息浪翻/少詩沼翻)比漢文景之時不過漢一大郡(漢自/秦項)
(之争民死於兵者多矣雖文景與民休息户口蕃息重/以武帝窮奢極欲又減其半平帝元始之初民户一千)
(三百二十三萬三千六百一十二以班志考之汝南一/郡户四十六萬一千五百八十七光武興於南陽至永)
(和元年户五十餘萬三國虎爭人衆之損萬有一存景/元四年與蜀通計民户九十四萬三千二百四十三耳)
(當此之時謂不過漢文/景時一大郡非虚語也)加以邊境有事將士勞苦(將即/亮翻)
若有水旱之患國家之深憂也昔劉備自成都至白水
多作𫝊舍(典略曰備鎮成都拔魏延督漢中於是起館/舍築亭障從成都至白水闗四百餘區𫝊株)
(戀/翻)興費人役太祖知其疲民也今中國勞力亦吳蜀之
所願此安危之機也惟陛下慮之帝荅曰王業宫室亦
宜並立滅賊之後但當罷守禦耳豈可復興役邪(復扶/又翻)
(下/同)是固君之職蕭何之大略也(此指蕭何治未/央宫事為言)羣曰昔
漢祖惟與項羽争天下羽已滅宫室燒焚是以蕭何建武
庫太倉皆是要急然髙祖猶非其壯麗(羣因帝蕭何之/言以陳善閉邪)
(蕭何事見十一/卷髙帝七年)今二虜未平誠不宜與古同也夫人之
所欲莫不有辭况乃天王莫之敢違前欲壊武庫謂不
可不壊也後欲置之謂不可不置也(此皆指帝拒諫/實事壊音怪)若
必作之固非臣下辭言所屈若少留神(少詩沼/翻下同)卓然回
意亦非臣下之所及也漢明帝欲起德陽殿鍾離意諫
即用其言後乃復作之殿成謂羣臣曰鍾離尚書在不
得成此殿也夫王者豈憚一人蓋為百姓也(為于偽/翻下同)今
臣曽不能少凝聖聽(凝定也停也言帝/不為之留聽也)不及意逺矣帝
乃為之少有減省帝耽于内寵婦官秩石擬百官之數
(西漢婦官十四等秩石視内外百官之數魏武建國始/命王后其下五等曰夫人昭儀倢伃容華美人文帝増)
(貴嬪淑媛脩容順成良人明帝増淑妃昭華脩儀除順/成官太和中始復命夫人登其位於淑妃之上自夫人)
(以下爵凡十二等貴嬪夫人位次皇后爵無所視淑妃/位視相國爵比諸侯王淑媛位視御史大夫爵比縣公)
(昭儀比縣侯昭華比鄉侯脩容比亭侯脩儀比闗内侯/倢伃比中二千石容華視真二千石美人視比二千石)
(良人視/千石)自貴人以下至掖庭灑掃凡數千人(灑所賣翻/掃素報翻)
(又並/如字)選女子知書可付信者六人以為女尚書使典省
外奏事處當畫可(漢東都之末宫中有女尚書處當奏/事有不合上意區處其當而下之也)
(畫可畫從其所奏省/悉景翻處昌吕翻)廷尉髙柔上疏曰昔漢文惜十家
之資不營小臺之娛去病慮匈奴之害不遑治第之事
(冶直/之翻)况今所損者非惟百金之費所憂者非徒北狄之
患乎可粗成見所營立以充朝宴之儀(粗坐五翻見賢/遍翻朝直遥翻)
訖罷作者使得就農二方平定復可徐興周禮天子后
妃以下百二十人(王立后三夫人九嬪二十七世/婦八十一御妻是為百二十人)嬪嬙
之儀既已盛矣竊聞後庭之數或復過之(嬪毘賔翻嬙/慈良翻復扶)
(又翻/下同)聖嗣不昌殆能由此臣愚以為可妙簡淑媛以備
内官之數(媛美女也淑善/也媛于絹翻)其餘盡遣還家且以育精養
神専静為寳如此則螽斯之徵可庶而致矣(詩螽斯后/妃子孫衆)
(多/也)帝報曰輒克昌言他復以聞(輙以昌言自克也楊子/曰勝己之私之謂克)
是時獵法嚴峻殺禁地鹿者身死財産沒官有能覺告
者厚加賞賜柔復上疏曰中間以來百姓供給衆役親
田者既減(親田謂躬/親田畆者)加頃復有獵禁羣鹿犯暴殘食生
苖處處為害所傷不訾(不訾言不/可計量也)民雖障防力不能禦
至如滎陽左右周數百里嵗略不收方今天下生財者
甚少而麋鹿之損者甚多卒有兵戎之役凶年之災(卒/讀)
(曰/猝)將無以待之惟陛下寛放民間使得捕鹿遂除其禁
則衆庶永濟莫不恱豫矣帝又欲平北芒令於其上作
臺觀望見孟津(黃圖曰登之可以逺/觀故曰觀觀古玩翻)衛尉辛毗諫曰天
地之性髙髙下下(國語周太子晉曰天地成而聚於髙/歸物於下四岳佐禹髙髙下下封崇)
(九山决/汨九川)今而反之既非其理加以損費人功民不堪役
且若九河盈溢洪水為害而丘陵皆夷將何以禦之帝
乃止少府楊阜上疏曰陛下奉武皇帝開拓之大業守
文皇帝克終之元緒(元始也緒絲端也言文帝克終武/帝之志受禪易制此絲端所從始)
(也/)誠宜思齊往古聖賢之善治(治直/吏翻)總觀季世放蕩之
惡政曩使柦靈不廢髙祖之法度文景之恭儉太祖雖
有神武於何所施而陛下何由處斯尊哉(處昌/吕翻)今吳蜀
未定軍旅在外諸所繕治惟陛下務從約節(治直/之翻)帝優
詔荅之阜復上疏曰堯尚茅茨而萬國安其居(堯土堦/三尺茅)
(茨不/翦)禹卑宫室而天下樂其業(樂音/洛)及至殷周或堂崇
三尺度以九筵耳(周官考工記曰殷人重屋堂脩七尋/堂崇三尺周人明堂度九尺之筵東)
(西九筵南北七筵堂崇/一筵五室凡室二筵)桀作璇室象廊(史記龜策傳曰/桀為瓦室紂為)
(象廊與/此稍異)紂為傾宫鹿臺(新序曰鹿臺其大三里髙千/仞臣瓉曰今在朝歌城中)以
喪其社稷(喪息/浪翻)楚靈以築章華而身受禍(楚靈王為章/華之臺民不)
(堪命從亂如歸王/走而死于芋尹氏)秦始皇作阿房二世而滅(事見七卷/三十五年)
夫不度萬民之力以從耳目之欲(度徒/洛翻)未有不亡者也
陛下當以堯舜禹湯文武為法則夏桀殷紂楚靈秦皇
為深誡而乃自暇自逸惟宫臺是飾必有顛覆危亡之
禍矣君作元首臣為股肱存亡一體得失同之臣雖駑
怯敢忘爭臣之義(駑音奴爭/讀曰諍)言不切至不足以感悟陛
下陛下不察臣言恐皇祖烈考之祚墜于地使臣身死
有補萬一則死之日猶生之年也謹叩棺沐浴伏俟重
誅奏御(叩近也/御進也)帝感其忠言手筆詔荅帝嘗著帽被縹
綾半袖(著陟略翻說文曰帽小兒蠻夷頭衣縹普沼翻/青白色綾紋帛或謂之綺或謂之紋繒半袖半)
(臂也晉志曰帽名猶冠也義取於䝉覆其首其本纚也/古者冠無幘冠下有纚以繒為之後世施幘於冠因或)
(裁纚為帽自乘輿宴居下至庶/人無爵者皆服之被皮義翻)阜問帝曰此於禮何法
服也帝黙然不答自是不法服不以見阜阜又上疏欲
省宫人諸不見幸者乃召御府吏問後宫人數(少府屬/官有御)
(府令典官婢員吏七/十人吏從官三十人)吏守舊令對曰禁宻不得宣露阜
怒杖吏一百數之曰(數所/具翻)國家不與九卿為宻反與小
吏為宻乎帝愈嚴憚之散騎常侍蔣濟上疏曰昔句踐
養胎以待用(國語越王句踐困於㑹稽既反國命壯者/無取老婦老者無取壯妻女子十七不嫁)
(丈夫二十不娶其父母有罪將免乳者以告公令醫守/之生丈夫二壺酒一犬生女子二壺酒一豚生三人公)
(與之母生二人公與之/餼散悉亶翻騎竒寄翻)昭王恤病以雪仇(燕昭王於破/燕之後弔死)
(問疾欲以報齊/雪先王之恥)故能以弱燕服強齊羸越滅勁吳今二
敵強盛當身不除百世之責也(謂當帝之身不能滅吳/蜀後世之責必歸於帝)
以陛下聖明神武之略舍其緩者(舍讀/曰捨)専心討賊臣以
為無難矣中書侍郎東萊王基上疏曰(按此則魏已改/通事郎為中書)
(侍郎/矣)臣聞古人以水喻民曰水所以載舟亦所以覆舟
(家語載孔/子之言)顔淵曰東野子之御馬力盡矣而求進不已
殆將敗矣(荀子魯定公問於顔淵曰東野子善御乎顔/淵曰善則善矣雖然其馬將失定公曰何以)
(知之顔淵曰臣以政知之昔舜巧於使民造父巧於使/馬舜不窮其民力造父不窮其馬力是舜無失民造父)
(無失馬也今東野畢之御上車執轡御體正矣步驟馳/騁朝禮畢矣歴險致逺馬力盡矣然猶求進不已是以)
(知之/也)今事役勞苦男女離曠願陛下深察東野之敝留
意舟水之喻息奔駟於未盡節力役於未困昔漢有天
下至孝文時唯有同姓諸侯而賈誼憂之曰置火積薪
之下而寢其上因謂之安(見十四卷漢/文帝六年)今冦賊未殄猛
將擁兵檢之則無以應敵乆之則難以遺後(謂五大在/邊尾大不)
(掉非善計以詒後/人也遺于季翻)當盛明之世不務以除患若子孫不
競(競強/也)社稷之憂也使賈誼復起必深切於曩時矣(言/不)
(特痛哭流涕長太息/而已復扶又翻下同)帝皆不聽殿中監督役擅收蘭臺
令史(此殿中監以其時營造宫守使監作殿中耳非唐/殿中監之官也觀後所謂校事可知矣又據晉書)
(輿服志大駕鹵簿左殿中御史右殿中監則魏時殿中/監已有定官蘭臺令史屬御史臺㑹要曰漢謂御史臺)
(為蘭/臺)右僕射衛臻奏案之詔曰殿舍不成吾所留心卿
推之何也(推考/鞫也)臻曰古制侵官之法(古者百官不相踰/越左傳欒鍼曰侵)
(官冒/也)非患其勤事也(惡烏/路翻)誠以所益者小所墮者大也
(墮讀/曰隳)臣每察校事類皆如此(魏武建國置校/事使察羣下)若又縱之
懼羣司將遂越職以至陵夷矣尚書涿郡孫禮固請罷
役帝詔曰欽納讜言(讜音/黨)促遣民作監作者復奏留一
月有所成訖(成訖言欲成殿舍以/訖事也監古衘翻)禮徑至作所不復重
奏(重直/龍翻)稱詔罷民帝竒其意而不責帝雖不能盡用羣
臣直諫之言然皆優容之秋七月洛陽崇華殿災帝問
侍中領太史令泰山髙堂隆(太史令屬太常隆以侍中/領之漢儒有髙堂生魯人)
(隆其後也姓譜齊公族有髙堂氏/風俗通齊卿髙恭仲食采於髙堂)曰此何咎也於禮寧
有祈禳之義乎對曰易傳曰上不儉下不節孽火燒其
室又曰君髙其臺天火為災(京房易傳之辭傳/直戀翻孽魚列翻)此人君
務飾宫室不知百姓空竭故天應之以旱火從髙殿起
也詔問隆吾聞漢武之時栢梁災而大起宫殿以厭之
(事見二十一卷漢武帝太/初元年厭益渉翻下同)其義云何對曰夷越之巫所
為非聖賢之明訓也五行志曰栢梁災其後有江充巫
蠱事如志之言越巫建章無所厭也今宜罷散民役宫
室之制務從約節清埽所災之處不敢於此有所立作
則萐莆嘉禾必生此地(萐山輒翻又色洽翻莆音蒲說/文萐莆瑞草也堯時生於庖厨)
(扇暑/而凉)若乃疲民之力竭民之財非所以致符瑞而懐逺
人也　八月庚午立皇子芳為齊王詢為秦王帝無子
養二王為子宫省事秘莫有知其所由來者或云芳任
城王楷之子也(楷任城王彰/之子任音壬)　丁巳帝還洛陽　詔復
立崇華殿(復扶/又翻)更名曰九龍(據髙堂隆傳時郡國有九/龍見因以名殿更工衡翻)
通引榖水過九龍殿前(水經注穀渠東歴故金市南直/千秋門枝流入石逗伏流注靈)
(芝九/龍池)為玉井綺欄蟾蜍含受神龍吐出使博士扶風馬
鈞作司南車(司南車即指南車也崔豹古今注曰黄帝/與蚩尤戰于涿鹿蚩尤作大霧士皆迷路)
(乃作指南車以正四方述征記曰指南車/上有木仙人持信旛車轉而人常指南)水轉百戲(傅/𤣥)
(曰人有上百戲而不能動帝問鈞可動否對曰可動其/巧可益否對曰可益受詔作之以大木彫構使其形若)
(輪平地施之潛以水發焉設為女樂舞象至令木人擊/鼔吹簫作山嶽使木人跳絙擲劒縁絙倒立出入自在)
(百官行署舂磨/鬬雞變巧百端)陵霄闕始構有鵲巢其上帝以問髙堂
隆對曰詩曰惟鵲有巢惟鳩居之(詩召南鵲/巢之辭也)今興宫室
起陵霄闕而鵲巢之此宫未成身不得居之象也天意
若曰宫室未成將有他姓制御之斯乃上天之戒也夫
天道無親惟與善人太戊武丁覩災悚懼故天降之福
(太戊桑榖生朝武丁飛雉/雊鼎皆能戒懼轉災為福)今若罷休百役増崇德政則
三王可四五帝可六豈惟商宗轉禍為福而已哉帝為
之動容(為于偽/翻下同)帝性嚴急其督脩宫室有稽限者(立為/期限)
(以必其成及期/而不成為稽限)帝親召問言猶在口身首已分散騎常
侍領秘書監王肅(漢桓帝延熹二年置/秘書監秩四百石)上疏曰今宫室
未就見作者三四萬人(見賢/遍翻)九龍可以安聖體其内足
以列六宫惟泰極已前功夫尚大(泰極謂/太極殿)願陛下取常
食禀之士非急要者之用選其丁壯擇留萬人使一期
而更之(更工/衡翻)咸知息代有日則莫不恱以即事勞而不
怨矣(易曰說以使/民民忘其勞)計一嵗有三百六十萬夫亦不為小
當一嵗成者聽且三年分遣其餘使皆即農無窮之計
也夫信之於民國家大寳也前車駕當幸洛陽發民為
營有司命以營成而罷(此營壘/之營)既成又利其功力不以
時遣有司徒營目前之利(此營求/之營)不顧經國之體臣愚
以為自今已後儻復使民(復扶/又翻)宜明其令使必如期以
次有事寧使更發無或失信(謂始焉於甲處營造發民/就役次焉於乙處營造不)
(可仍用甲處就役之民寧使/更發民以供乙處之役也)凡陛下臨時之所行刑皆
有罪之吏宜死之人也然衆庶不知謂為倉卒故願陛
下下之於吏(卒讀曰猝下之之/下音户稼翻下同)鈞其死也無使汙于宫
掖(鈞與均同/汙烏故翻)而為逺近所疑且人命至重難生易殺(易/以)
(䜴/翻)氣絶而不續者也是以聖賢重之昔漢文帝欲殺犯
蹕者廷尉張釋之曰方其時上使誅之則已今下廷尉
廷尉天下之平不可傾也(事見十四卷漢文/帝三年下遐稼翻)臣以為大
失其義非忠臣所宜陳也廷尉者天子之吏也猶不可
以失平而天子之身反可以惑謬乎(斯論誠足以矯/張釋之之失言)斯
重於為己而輕於為君(為于/偽翻)不忠之甚者也不可不察
　中山恭王衮疾病令官屬曰男子不死於婦人之手
(喪大記/之言)亟以時營東堂堂成輿疾往居之又令世子曰
汝幼為人君知樂不知苦必將以驕奢為失者也兄弟
有不良之行(樂音洛行/下孟翻)當造䣛諫之(造䣛詣䣛前也造/七到翻䣛與膝同)
諫之不從流涕喻之喻之不改乃白其母猶不改當以
奏聞并辭國土與其守寵罹禍不若貧賤全身也此亦
謂大罪惡耳其微過細故當掩覆之(覆敷/救翻)冬十月己酉
衮卒　十一月丁酉帝行如許昌　是嵗幽州刺史王
雄使勇士韓龍刺殺鮮卑軻比能自是種落離散(刺七/亦翻)
(種章/勇翻)互相侵伐強者逺遁弱者請服邊陲遂安　張掖
柳谷口水溢涌(魏氏春秋曰張掖刪丹縣金山𤣥川謚/漢晉春秋曰氐池縣大柳谷口夜激波)
(涌溢刪丹氐池二縣漢志皆屬張掖晉志無之當是併/省也五代志甘州張掖縣有大柳谷又後周廢金山縣)
(入刪丹縣蓋歴代廢置/無常疆土有離合也)寳石負圖狀象靈龜立于川西
有石馬七及鳳凰麒麟白虎犧牛璜玦八卦列宿孛彗
之象(宿音秀孛蒲内翻彗徐芮/翻乂徐醉翻又祥嵗翻)又有文曰大討曹(石圖/之文)
(天意蓋/昭昭矣)詔書班天下以為嘉瑞任令于綽連齎以問鉅
鹿張臶(任縣前漢屬廣平國後漢屬鉅鹿郡魏復屬廣/平郡師古曰任本晉邑也鄭皇頡奔晉為任大)
(夫劉昫曰唐邢州任縣漢鉅鹿南䜌縣地晉置任縣治/苑郷城連齎者連詔書及班下石圖齎以問張臶也張)
(臶兼内外學故以問之臶/徂悶翻又在甸翻祖悶翻)臶宻謂綽曰夫神以知來不
追既往祥兆先見而後廢興從之(見賢/遍翻)今漢已乆亡魏
已得之何所追興祥兆乎此石當今之變異而將來之
符瑞也(後人以此為晉繼魏之徴牛繼馬/又以為元帝本牛氏繼司馬之徵)　帝使人以
馬易珠璣翡翠玳瑁於吳(珠不圓者為璣又曰粗瑀/為璣玳徒耐翻瑁蒲佩翻)吳
主曰此皆孤所不用而可以得馬孤何愛焉盡以與之
四年春吳人鑄大錢一當五百(杜佑曰孫權嘉平五年/鑄大錢一當五百文曰)
(大錢五百徑一寸/三分重十二銖)　三月吳張昭卒年八十一昭容貎
矜嚴有威風吳主以下舉邦憚之　夏四月漢主至湔
登觀阪觀汶水之流(湔即漢之湔氐道屬蜀郡汶水即/㟭江水也㟭江出氐道西徼外㟭)
(山東流歴都安縣沈約曰縣蜀所立水經注曰都安縣/有桃闗蜀守李氷作大堰于此謂之湔塴亦曰湔堰觀)
(阪在其上裴松之曰湔音翦晉書音義汶讀/與㟭同諸葛亮既沒漢主游觀莫之敢止)旬日而還
(還從宣翻/又如字)　武都氐苻健請降於漢(以此觀之諸氐固/先有苻姓矣不待)
(蒲堅以背文草付之祥乃姓苻也杜佑曰氐者西戎别/種漢武帝開武都郡排其種人分竄山谷或在上禄或)
(在河隴左右魏武令夏侯淵討叛氐阿貴千萬等後因/拔棄漢中遂徙武都之種於秦川是曰楊氐苻堅之先)
(是曰苻氐楊氐苻氐同出/略陽世為婚姻降户江翻)其弟不從將四百户來降
五月乙卯樂平定侯董昭卒(諡法大慮静民曰/定純行不爽曰定)　冬十
月己卯帝還洛陽宫　甲申有星孛于大辰(公羊傳曰/大辰者何)
(大火也何休注曰大火與伐天之所以示民時早晚天/下之所以取正故謂之大辰蔡邕曰自亢八度至尾四)
(度謂之大火陳卓曰自氐五度至尾九/度曰大火之次於辰在卯孛蒲内翻)又孛于東方髙
堂隆上疏曰凡帝王徙都立邑皆先定天地社稷之位
(所謂圜丘方澤南北/郊及社稷神位也)敬恭以奉之將營宫室則宗廟為
先廏庫為次居室為後(記曲禮/之言)今圜丘方澤南北郊明
堂社稷神位未定宗廟之制又未如禮而崇飾居室士
民失業外人咸云宫人之用與軍國之費略齊民不堪
命皆有怨怒書曰天聰明自我民聰明天明畏自我民
明威(書皋陶謨之言孔安國注曰言天因民而降之福/民所歸者天命之天視聽人君之行用民為聰明)
(天明可畏亦用民成其威民所叛/者天討之是天明可畏之效也)言天之賞罰隨民言
順民心也夫采椽卑宫唐虞大禹之所以垂皇風也(采/椽)
(即采來之木為/椽不加斵削也)玉臺瓊室夏癸商辛之所以犯昊天也
(張藴古曰彼昏不知瑶其臺而瓊其室文/選東都賦注曰紂為瓊室以瓊瑶飾之)今宫室過盛
天彗章灼(彗祥嵗翻/音又見上)斯乃慈父懇切之訓當崇孝子祇
聳之禮不宜有忽以重天怒隆數切諫(數所角/翻下同)帝頗不
恱侍中盧毓進曰臣聞君明則臣直古之聖王惟恐不
聞其過此乃臣等所以不及隆也帝乃解毓植之子也
　十二月癸巳潁隂靖侯陳羣卒(諡法恭已鮮言曰/靖寛樂令終曰靖)羣
前後數陳得失(數所/角翻)每上封事輒削其草時人及其子
弟莫能知也論者或譏羣居位拱黙(言拱手而已/黙無一言)正始
中詔撰羣臣上書以為名臣奏議(撰雛/免翻)朝士乃見羣諫
事皆歎息焉
　袁子論曰或云少府楊阜豈非忠臣哉見人主之非
　則勃然觸之與人言未嘗不道(道者言/之也)答曰夫仁者
　愛人施之君謂之忠施於親謂之孝今為人臣見人
　主失道力詆其非而播揚其惡可謂直士未為忠臣
　也故司空陳羣則不然談論終日未嘗言人主之非
　書數十上(上時/掌翻)外人不知君子謂羣於是乎長者矣
乙未帝行如許昌　詔公卿舉才德兼備者各一人司
馬懿以兖州刺史太原王昶應選(兖州統陳留東郡濟/隂任城東平濟北泰)
(山昶丑/兩翻)昶為人謹厚名其兄子曰黙曰沈(沈時/林翻)名其子
曰渾曰深為書戒之曰吾以四者為名欲使汝曹顧名
思義不敢違越也夫物速成則疾亡晚就而善終朝華
之草夕而零落松栢之茂隆寒不衰是以君子戒於闕
黨也(論語闕黨童子將命或問之曰益者歟孔子曰吾/見其居於位也見其與先生並行也非求益者也)
(欲速成/者也)夫能屈以為伸讓以為得弱以為強鮮不遂矣
(鮮息/淺翻)夫毁譽者愛惡之原而禍福之機也(譽音余惡/烏路翻)孔
子曰吾之於人誰毁誰譽(見論/語)以聖人之德猶尚如此
况庸庸之徒而輕毁譽哉人或毁己當退而求之於身
若已有可毁之行則彼言當矣若已無可毁之行則彼
言妄矣當則無怨於彼(當丁/浪翻)妄則無害於身乂何反報
焉諺曰救寒莫如重裘(重直/龍翻)止謗莫如自脩斯言信矣
(昶之所以戒子姪如此然髙貴鄉公之難王沈陷於不/忠平吳之役王渾與王濬爭功馬伏波萬里還書以戒)
(兄子固無益/於兄子也)
景初元年(以改厯紀/元景初)春正月壬辰山茌縣言黃龍見(山/茌)
(前漢曰茌縣後漢及魏晉曰山茌屬泰山郡師古曰/茌士疑翻應劭音淄裴松之音仕狸翻見賢遍翻)髙
堂隆以為魏得土德故其瑞黃龍見宜改正朔易服色
以神明其政變民耳目帝從其議三月下詔改元以是
月為孟夏四月服色尚黃犧牲用白從地正也(是月春/三月也)
(殷為地正以建丑十二月為嵗首服色/尚黄以土代火之次犧牲用白從殷也)更命太和厯曰
景初厯(太和厯注見目録七卷/太和元年更工衡翻)　五月己巳帝還洛陽
　己丑大赦　六月戊申京都地震　己亥以尚書令
陳矯為司徒令僕射衛臻為司空(晉志曰尚書僕射漢/本置一人獻帝建安)
(四年以執金吾榮郃為尚書左僕射僕射分置左右蓋/自此始自晉迄于江左省置無恒置二則為左右僕射)
(或不兩置但曰尚書僕射令闕則左為省/主若左右並闕則置尚書僕射以主左事)　有司奏以
武皇帝為魏太祖文皇帝為魏髙祖帝為魏烈祖三祖
之廟萬世不毁(沈約曰時羣公有司始奏更定七廟之/制曰武皇帝肇建洪基撥亂夷險為魏)
(太祖文皇帝繼天革命應期受禪為魏髙祖上集成大/命清定華夏興制禮樂為魏烈祖明帝在阼而其下先)
(擬定廟號非禮也諡法有功/安民曰烈秉德尊業曰烈)
　孫盛論曰夫諡以表行(行下/孟翻)廟以存容未有當年而
　逆制祖宗未終而豫自尊顯魏之羣司於是乎失正
　矣(羣司百執/事之臣也)
秋七月丁卯東鄉貞公陳矯卒(諡法不隱無屈曰/貞清白守節曰貞)　公
孫淵數對國中賔客出惡言(數所/角翻)帝欲討之以荆州刺
史毋丘儉為幽州刺史(毋丘複姓/毋音無)儉上疏曰陛下即位
以來未有可書吳蜀恃險未可卒平(卒讀/曰猝)聊可以此方
無用之士克定遼東(鄭𤣥曰聊/且略之辭)光禄大夫衛臻曰儉所
陳皆戰國細術非王者之事也吳頻嵗稱兵(稱舉/也)冦亂
邊境而猶按甲養士未果致討者誠以百姓疲勞故也
淵生長海表相承三世(度康淵凡三/世長知兩翻)外撫戎夷内脩戰
射而儉欲以偏軍長驅朝至夕卷(卷讀/曰捲)知其妄矣帝不
聽使儉帥諸軍及鮮卑烏桓屯遼東南界(帥讀/曰率)璽書徵
淵淵遂發兵反逆儉於遼隧(遼隧縣二漢屬遼東郡晉/志無其地蓋在遼水東㟁)
(水經注𤣥莵郡髙句麗縣有遼山小遼水所/出西南至遼隧縣入于大遼水璽斯氏翻)㑹天雨十
餘日遼水大漲儉與戰不利引軍還右北平淵因自立
為燕王改元紹漢置百官遣使假鮮卑單于璽封拜邊
民誘呼鮮卑以侵擾北方(誘音/酉)　漢張后殂　九月冀
兖徐豫大水(冀州統趙鉅鹿安平平原樂陵勃海河間/博陵清河中山常山徐州統彭城下邳東)
(海琅邪廣陵臨淮豫州統潁川/汝南汝隂梁沛譙魯弋陽安豐)　西平郭夫人有寵於
帝(夫人河右大族黄初中/以本郡反叛沒入宫)毛后愛弛帝游後園曲宴極
樂(曲宴禁中之宴猶言/私宴也樂音洛下同)郭夫人請延皇后帝不許因禁
左右使不得宣(宣布也露/其事也)后知之明日謂帝曰昨日游
宴北園樂乎(後園在洛/城北隅)帝以左右泄之所殺十餘人庚
辰賜后死然猶加諡曰悼(諡法中年早夭曰/悼肆行無禮曰悼)癸丑葬愍
陵遷其弟曽為散騎常侍　冬十月帝用髙堂隆之議
營洛陽南委粟山為圓丘(魏氏春秋曰洛陽有委粟山/在隂鄉魏時營為圓丘孔穎)
(逹曰委粟山在/洛陽南二十里)詔曰昔漢氏之初承秦滅學之後採摭
殘缺以備郊祀四百餘年廢無禘禮(摭之石翻禮五年/一禘禘其祖之所)
(自出以其祖配之審諦昭穆而祭于太祖也禘所以異/於祫者毁廟之主陳於太祖廟與祫同未毁廟之主則)
(各就其廟以祭此其異也春秋吉禘于莊公左傳晉人/曰寡君之未禘祀杜預注曰禘祀三年之吉祭也僖八)
(年禘于太廟杜預曰三年大祭之名二者不同禮有禘/有大禘以下文觀之則此乃禮記祭法所謂郊禘之禘)
(鄭氏注曰禘郊祖宗謂祭祀以配/食也此禘謂祭昊天於圜丘也)曹氏世系出自有虞
今祀皇皇帝天於圓丘以始祖虞舜配祭皇皇后地於
方丘以舜妃伊氏配(舜妃堯女也/堯伊祁氏)祀皇天之神於南郊
以武帝配祭皇地之祗於北郊以武宣皇后配　廬江
主簿吕習宻使人請兵於吳欲開門為内應吳主使衛
將軍全琮督前將軍朱桓等赴之既至事露吳軍還(琮/徂)
(宗翻還從宣/翻又如字)　諸葛恪至丹陽移書四部屬城長吏(四/部)
(當作四郡謂吳郡㑹稽新都鄱陽皆與丹陽隣接山越/依阻出沒故令各保其疆界也或曰四部謂東南西北)
(四部都/尉也)令各保其疆界明立部伍其從化平民悉令屯
居乃内諸將羅兵幽阻(使諸將入扼幽阻之地/故謂之内内讀曰納)但繕藩
籬不與交鋒俟其榖稼將熟輒縱兵芟刈使無遺種(芟/所)
(衘翻種/章勇翻)舊榖既盡新榖不收平民屯居略無所入於是
山民饑窮漸出降首(降户江翻/首式救翻)恪乃復敕下曰(復扶又/翻敕下)
(者出教令約/敕其下也)山民去惡從化皆當撫慰徙出外縣不得
嫌疑有所拘執臼陽長胡伉得降民周遺(臼陽既置長/必以為縣其)
(地當在丹陽郡/而今無所考)遺舊惡民(困迫暫/出伉)縳送言府恪以伉違
教遂斬以徇民聞伉坐執人被戮(伉胡朗翻/又去浪翻)知官惟欲
出之而已於是老幼相攜而出嵗期人數皆如本規(嵗/期)
(人數見上卷/青龍二年)恪自領萬人餘分給諸將吳主嘉其功拜
恪威北將軍(威北將軍亦/孫氏所創置)封都鄉侯徙屯廬江皖口(皖/水)
(自霍山縣東南流三百四十里/入大江謂之皖口皖户版翻)　是嵗徙長安鐘簴槖
佗銅人承露盤於洛陽盤折(簴音巨佗徒河/翻折而設翻)聲聞數十
里(聞音/問)銅人重不可致留于霸城(霸城即漢京兆/霸陵縣故城也)大發
銅鑄銅人二號曰翁仲列坐於司馬門外又鑄黄龍鳳
皇各一龍髙四丈鳳髙三丈餘(髙古/號翻)置内殿前起土山
於芳林園西北陬(水經注大夏門内東側際城有景陽/山即芳林園之西北陬也裴松之曰)
(芳林園即今華林園齊王芳/即位改曰華林園陬將侯翻)使公卿羣僚皆負土樹松
竹雜木善草於其上捕山禽雜獸置其中司徒軍議掾
董尋上疏諫曰(漢公府無軍議掾此/官魏置也掾俞絹翻)臣聞古之直士盡
言於國不避死亡故周昌比髙祖於桀紂劉輔譬趙后
於人婢(周昌注已見前劉輔事見三/十一卷漢成帝永始元年)天生忠直雖白刃
沸湯往而不顧者誠為時主愛惜天下也(為于/偽翻)建安以
來野戰死亡或門殫户盡雖有存者遺孤老弱若今宫
室狹小當廣大之猶宜隨時不妨農務况乃作無益之
物黃龍鳳皇九龍承露盤此皆聖明之所不興也其功
三倍於殿舍陛下既尊羣臣顯以冠冕被以文繡(被皮/義翻)
載以華輿所以異於小人而使穿方舉土(方穴土為方/也漢書所謂)
(方中亦/此義)面目垢黒衣冠了鳥(了鳥衣冠/摧敝之貌)毁國之光以崇
無益甚非謂也孔子曰君使臣以禮臣事君以忠(見論/語孔)
(子對魯定/公之辭)無忠無禮國何以立臣知言出必死而臣自
比於牛之一毛生既無益死亦何損(司馬遷答任安書/曰假令僕伏法受)
(誅若九牛亡一/毛與螻蟻何異)秉筆流涕心與世辭臣有八子臣死之
後累陛下矣(累力/瑞翻)將奏沐浴以待命帝曰董尋不畏死
邪主者奏收尋有詔勿問髙堂隆上疏曰今世之小人
好說秦漢之奢靡以蕩聖心(好呼/到翻)求取亡國不度之器
(不度之器謂長安鍾簴/槖佗銅人承露盤也)勞役費損以傷德政非所以興
禮樂之和保神明之休也帝不聽隆又上疏曰昔洪水
滔天二十二載(隆之此言蓋取鯀九載績用弗成禹治/兖州作十有三載乃同合以為二十二)
(載之數載/于亥翻)堯舜君臣南面而已今無若時之急而使公
卿大夫並與厮徒共供事役聞之四夷非嘉聲也垂之
竹帛非令名也今吳蜀二賊非徒白地小虜聚邑之冦
(白地謂大幕不生草木多白沙也小虜謂烏桓鮮/卑也聚邑之冦謂盜賊竊發屯據鄉邑聚落者)乃潛
號稱帝欲與中國爭衡(衡所以稱輕重爭衡者言吳蜀/自謂國埶與中國鈞無所輕重)
(也/)今若有人來告權禪並脩德政輕省租賦動咨耆賢
事遵禮度陛下聞之豈不惕然惡其如此(惡烏/路翻)以為難
卒討滅(卒讀/曰猝)而為國憂乎若使告者曰彼二賊並為無
道崇侈無度役其士民重其賦斂(歛力/贍翻)下不堪命吁嗟
日甚陛下聞之豈不幸彼疲敝而取之不難乎茍如此
則可易心而度事義之數亦不逺矣(度徒洛翻義禮也/髙堂隆之論諫可)
(謂深切/著明矣)亡國之主自謂不亡然後至於亡賢聖之君自
謂亡然後至於不亡今天下彫敝民無儋石之儲(儋丁/濫翻)
國無終年之蓄外有強敵六軍暴邊内興土功州郡騷
動若有冦警則臣懼版築之士不能投命虜庭矣又將
吏奉禄稍見折減(將子亮翻/奉扶用翻)方之於昔五分居一諸受
休者又絶禀賜(禀筆錦/翻給也)不應輸者今皆出半此為官入
兼多於舊其所出與參少於昔(參三/分也)而度支經用更每
不足牛肉小賦前後相繼(此蓋犒饗工徒度支經用不/足以給故賦牛肉以供之度)
(徒洛/翻)尺而推之凡此諸費必有所在(指言諸費皆/在於營繕也)且夫
禄賜穀帛人主所以恵養吏民而為之司命者也若今
有廢是奪其命矣既得之而又失之此生怨之府也帝
覽之謂中書監令曰觀隆此奏使朕懼哉(中書監令典/奏事因觀隆)
(奏遂以/語之)尚書衛覬上疏曰今議者多好恱耳(覬音冀好/呼到翻)
其言政治則比陛下於堯舜(治直/吏翻)其言征伐則比二虜
於貍䑕臣以為不然四海之内分而為三羣士陳力各
為其主(為于/偽翻)是與六國分治無以為異也當今千里無
烟遺民困苦陛下不善留意將遂凋敝難可復振(復扶/又翻)
武皇帝之時後宫食不過一肉衣不用錦繡茵蓐不縁
飾(縁俞絹翻茵蓐之字從草蓋古人用草為之後世鞇用/字有旁從革者用皮為之也裀褥二字有旁從衣者)
(帛為之也古樸散而文飾盛又從而加縁飾焉觀書顧/命敷席有黼純綴純畫純𤣥粉純之别則成周之時已)
(然矣純之/尹翻縁也)器物無丹漆(古者樸素舜造漆器而羣/臣諫者不止况加丹乎)用能
平定天下遺福子孫此皆陛下之所覽也當今之務宜
君臣上下計校府庫量入為出猶恐不及(量音/良)而工役
不輟侈靡日崇帑藏日竭(帑徒朗翻/藏徂浪翻)昔漢武信神仙之
道謂當得雲表之露以餐玉屑故立仙掌以承髙露陛
下通明每所非笑漢武有求於露而猶尚見非陛下無
求於露而空設之不益於好而糜費功夫誠皆聖慮所
宜裁制也時有詔録奪士女(録收/也)前已嫁為吏民妻者
還以配士聽以生口自贖又簡選其有姿首者内之掖
庭(姿謂有色者/首謂鬒髪者)太子舍人沛國張茂上書諫曰陛下天
之子也百姓吏民亦陛下子也今奪彼以與此亦無以
異於奪兄之妻妻弟也(妻妻下/七細翻)於父母之恩偏矣又詔
書得以生口年紀顔色與妻相當者自代故富者則傾
家盡産貧者舉假貸貰貴買生口以贖其妻縣官以配
士為名而實内之掖庭其醜惡乃出與士得婦者未必
喜而失妻者必有憂或窮或愁皆不得志夫君有天下
而不得萬姓之懽心者鮮不危殆(鮮息/淺翻)且軍師在外數
十萬人一日之費非徒千金舉天下之賦以奉此役猶
將不給况復有掖庭非員無録之女(非員謂出於員數/之外者無録謂宫)
(中録籍無其名/者復扶又翻)椒房母后之家賞賜橫與(横户/孟翻)内外交
引其費半軍(謂其費與給軍/之費相半也)昔漢武帝掘地為海封土
為山(掘地為海謂開昆明池封土/為山謂作三神山漸臺也)賴是時天下為一莫
敢與爭者耳自衰亂以來四五十載(載子亥/翻下同)馬不捨鞍
士不釋甲強冦在疆圖危魏室陛下不戰戰業業念崇
節約而乃奢靡是務中尚方作玩弄之物(晉志少府統/中左右三尚)
(方/)後園建承露之盤斯誠快耳目之觀然亦足以騁冦
讐之心矣(騁丑/郢翻)惜乎舍堯舜之節儉而為漢武帝之侈
事臣竊為陛下不取也帝不聽(舍讀曰捨竊/為于偽翻)髙堂隆疾
篤口占上疏曰(疾篤不能自書故/口占而使人書之)曽子有言曰人之將
死其言也善(見論/語)臣寢疾有増無損常恐奄忽忠欵不
昭臣之丹誠願陛下少垂省覽(省悉/景翻)臣觀三代之有天
下聖賢相承歴數百載尺土莫非其有一民莫非其臣
然癸辛之徒縱心極欲皇天震怒宗國為墟紂梟白旗
(武王斬紂首懸之太/白之旗梟堅堯翻)桀放鳴條(商湯破桀於鳴條遂放/之于南巢孔安國曰鳴)
(條地在安/邑之西)天子之尊湯武有之豈伊異人皆明王之胄
也黃初之際天兆其戒異類之鳥育長燕巢口爪胸赤
此魏室之大異也(晉書五行志黃初元年未央宫中/有燕生鷹口爪俱赤長知兩翻)宜
防鷹揚之臣於蕭牆之内(司馬氏之事隆/固逆知之矣)可選諸王使
君國典兵往往棊時鎮撫皇畿翼亮帝室夫皇天無親
惟德是輔(書蔡仲之/命之辭)民詠德政則延期過厯下有怨歎
則輟録授能(録圖/録也)由此觀之天下乃天下之天下非獨
陛下之天下也帝手詔深慰勞之未幾而卒(勞力到翻/幾居豈翻)
　陳夀評曰髙堂隆學業脩明志存匡君因變陳戒發
　於懇誠忠矣哉及至必改正朔俾魏祖虞所謂意過
　其通者歟(謂是年黄龍見之議也意過其通謂意料/之說執之甚堅反過其學之所通習者也)
帝深疾浮華之士詔吏部尚書盧毓曰(毓余/六翻)選舉莫取
有名名如畫地作餅不可啖也(啖徒覽翻噍也/食也又徒濫翻)毓對曰
名不足以致異人而可以得常士常士畏教慕善然後
有名非所當疾也愚臣既不足以識異人又主者正以
循名案常為職但當有以驗其後耳古者敷奏以言明
試以功(言唐虞/之治也)今考績之法廢而以毁譽相進退故真
偽渾雜虚實相䝉帝納其言(渾胡/本翻)詔散騎常侍劉邵作
考課法邵作都官考課法七十二條又作說略一篇(說/略)
(者說考課/之大畧也)詔下百官議(下遐/稼翻)司𨽻校尉崔林曰案周官
考課其文備矣(周冢宰總百官嵗終則令百官府各正/其治受其㑹聴其政事而詔王廢置三)
(嵗則大計羣吏之治而/誅賞之其詳見於周禮)自康王以下遂以陵夷此即考
課之法存乎其人也及漢之季其失豈在乎佐吏之職
不宻哉方今軍旅或猥或卒(猥積也卒倉/猝也讀曰猝)増減無常固
難一矣且萬目不張舉其綱(以綱為/譬也)衆毛不整振其領
(以裘為/譬也)皋陶仕虞伊尹臣殷不仁者逺(用論語子夏答/樊遲之言陶音)
(遥/)若大臣能任其職式是百辟(詩烝民曰王命仲山甫/式是百辟注云汝施行)
(法度於/是百君)則孰敢不肅烏在考課哉黃門侍郎杜恕曰明
試以功三載考績誠帝王之盛制也然歴六代而考績
之法不著闗七聖而課試之文不垂(六代唐虞夏商周/漢七聖堯舜禹湯)
(文武周公/闗通也)臣誠以為其法可粗依其詳難備舉故也(粗/坐)
(五/翻)語曰世有亂人而無亂法若使法可専任則唐虞可
不須稷契之佐殷周無貴伊吕之輔矣(契息/列翻)今奏考功
者陳周漢之云為綴京房之本㫖(漢京房有考/功課吏法)可謂明
為課之要矣於以崇揖讓之風興濟濟之治臣以為未
盡善也(濟子禮翻/治直吏翻)其欲使州郡考士必由四科(四科即/漢左雄)
(所上黄瓊所増者也見五/十二卷順帝漢安二年)皆有事效然後察舉試辟公
府為親民長吏(長知/兩翻)轉以功次補郡守者或就増秩賜
爵此最考課之急務也臣以為便當顯其身用其言使
具為課州郡之法法具施行立必信之賞施必行之罰
至於公卿及内職大臣亦當俱以其職考課之古之三
公坐而論道(周官考工記曰坐/而論道謂之三公)内職大臣納言補闕無
善不紀無過不舉且天下至大萬機至衆誠非一明所
能徧照故君為元首臣作股肱明其一體相須而成也
是以古人稱廊廟之材非一木之支帝王之業非一士
之略(師古曰此語出於慎子班/固引以贊婁敬叔孫通)由是言之焉有大臣守
職辦課可以致雍熈者哉(焉於/䖍翻)誠使容身保位無放退
之辜而盡節在公抱見疑之埶公義不脩而私議成俗
雖仲尼為課猶不能盡一才又况於世俗之人乎司空
掾北地傅嘏曰夫建官均職清理民物所以立本也循
名責實糾勵成規所以治末也(治直/之翻)本綱未舉而造制
末程(綱維紘繩綱總也舉綱則衆目張矣言所繫者大/也十髪為程一程為分言其細也又曰程品式也)
國略不崇而考課是先(國略國經也/先必薦翻)懼不足以料賢愚
之分精幽明之理也(料音/聊)議久之不决事竟不行
　臣光曰為治之要莫先於用人(治直/吏翻)而知人之道聖
　賢所難也(書皋陶曰在知人在安民禹/曰吁咸若時惟帝其難之)是故求之於
　毁譽則愛憎競進而善惡渾殽(譽音余渾/户本翻)考之於功
　狀則巧詐橫生而真偽相冒要之其本在於至公至
　明而已矣為人上者至公至明則羣下之能否焯然
　形於目中無所復逃矣(焯職略翻明/也復扶又翻)茍為不公不明
　則考課之法適足為曲私欺罔之資也何以言之公
　明者心也功狀者迹也己之心不能治(治直之/翻下同)而以
　考人之迹不亦難乎為人上者誠能不以親疎貴賤
　異其心喜怒好惡亂其志(好呼到翻/惡烏路翻)欲知治經之士
　則視其記覽博洽(博廣也大也/通也洽徧也)講論精通斯為善治
　經矣欲知治獄之士則視其曲盡情偽無所寃抑斯
　為善治獄矣欲知治財之士則視其倉庫盈實百姓
　富給斯為善治財矣欲知治兵之士則視其戰勝攻
　取敵人畏服斯為善治兵矣至於百官莫不皆然雖
　詢謀於人而决之在己雖考求於迹而察之在心研
　覈其實而斟酌其宜至精至微不可以口述不可以
　書𫝊也安得豫為之法而悉委有司哉(温公之論善/矣然必英明)
　(之君然後能行之自漢以下循名責實莫孝宣若也/宣帝之政非由師傅之諭教公輔之啟沃也公所謂)
　(不可以口述不可以書/𫝊其萬世之名言也歟)或者親貴雖不能而任職疎
　賤雖賢才而見遺所喜所好者敗官而不去所怒所
　惡者有功而不録(喜許記翻好呼到翻/敗補邁翻惡烏路翻)詢謀於人則
　毁譽相半而不能决考求其迹則文具實亡而不能
　察雖復為之善法(復扶/又翻)繁其條目謹其簿書安能得
　其真哉或曰人君之治(治直/吏翻)大者天下小者一國内
　外之官以千萬數考察黜陟安得不委有司而獨任
　其事哉曰非謂其然也凡為人上者不特人君而已
　太守居一郡之上刺史居一州之上九卿居屬官之
　上三公居百執事之上皆用此道以考察黜陟在下
　之人為人君者亦用此道以考察黜陟公卿太守奚
　煩勞之有哉(古人有言曰舉一綱衆目張又曰正其/本萬事理此之謂也而所謂本者豈易)
　(言/哉)或曰考績之法唐虞所為京房劉邵述而脩之耳
　烏可廢哉曰唐虞之官其居位也久其受任也専其
　立法也寛其責成也逺是故鯀之治水九載績用弗
　成然後治其罪(事見尚書治其罪謂殛鯀/於羽山也治直之翻下同)禹之治水
　九州攸同四隩既宅然後賞其功(隩於六翻事亦見/尚書賞其功謂錫)
　(禹以𤣥/珪也)非若京房劉邵之法校其米鹽之課責其旦
　夕之效也事固有名同而實異者不可不察也考績
　非可行於唐虞而不可行於漢魏由京房劉邵不得
　其本而奔趨其末故也(趨七/喻翻)
初右僕射衛臻典選舉中䕶軍蔣濟遺臻書曰(蔣濟已/自中䕶)
(軍遷䕶軍將軍此復書中䕶/軍蓋先時事也遺于季翻)漢主遇亡虜為上將(謂韓/信)
周武拔漁父為太師(謂吕/望)布衣厮養(厮音斯養/羊尚翻)可登王
公何必守文試而後用臻曰不然子欲同牧野於成康
喻斷蛇於文景(謂草創之規略不可/用於承平之時也)好不經之舉(好呼/到翻)
(經常/也)開拔竒之津(津江河濟度之/要故以為喻)將使天下馳騁而起
矣盧毓論人及選舉皆先性行而後言才(先悉薦翻/行下孟翻)黃
門郎馮翊李豐嘗以問毓毓曰才所以為善也故大才
成大善小才成小善今稱之有才而不能為善是才不
中器也豐服其言(中竹/仲翻)
　
　
　
　
　
　資治通鑑卷七十三
