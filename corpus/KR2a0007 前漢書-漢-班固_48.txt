
　　唐正議大夫行秘書少監琅邪縣開國子顔師古注
　酈陸朱劉叔孫傳第十三
酈食其陳留高陽人也(師古曰食音/異其音基)好讀書家貧落魄
無衣食業(鄭氏曰魄音薄應劭曰志行衰惡之貌/也師古曰落魄失業無次也鄭音是)為里
監門然吏縣中賢豪不敢役(師古曰吏及賢者豪/者皆不敢使役食其)皆謂
之狂生及陳勝項梁等起諸將徇地過高陽者數十人
(師古曰徇亦畧/也音辭峻反)食其聞其將皆握齱好荷禮(應劭曰握/齱急促之)
(貌師古曰荷與苛同/苛細也齱音初角反)自用不能聽大度之言食其廼自
匿後聞沛公畧地陳留郊沛公麾下騎士適食其里中
子(服䖍曰食其里中子/適會作沛公騎士)沛公時時問邑中賢豪騎士歸
食其見謂曰吾聞沛公嫚易人有大畧此真吾所願從
游莫為我先(師古曰先/謂紹介也)若見沛公(師古曰/若汝也)謂曰臣里中
有酈生年六十餘長八尺人皆謂之狂生自謂我非狂
騎士曰沛公不喜儒(師古曰喜好/也音許吏反)諸客冠儒冠來者沛
公輙解其冠溺其中(師古曰溺讀曰/尿音乃釣反)與人言常大罵未
可以儒生説也食其曰第言之(師古曰/第但也)騎士從容言食
其所戒者(師古曰從/子容反)沛公至高陽傳舍(師古曰傳舍者/人所止息前人)
(已去後人復來轉相傳也一音張戀反/謂傳置之舍也其義兩通它皆類此)使人召食其食
其至入謁沛公方踞牀令兩女子洗而見食其(師古曰/洗足也)
(音先/典反)食其入即長揖不拜曰足下欲助秦攻諸侯乎欲
率諸侯破秦乎(○宋祁云浙/本破作攻)沛公罵曰豎儒(師古曰言/其賤劣如)
(僮/豎)夫天下同苦秦久矣故諸侯相率攻秦何謂助秦食
其曰必欲聚徒合義兵誅無道秦不宜踞見長者於是
沛公輟洗起衣(師古曰輟止也/起衣著衣也)延食其上坐謝之食其
因言六國從衡時(師古曰從子/容反衡横也)沛公喜賜食其食問曰
計安出食其曰足下起瓦合之卒(師古曰瓦合謂如破/瓦之相合雖曰聚合)
(而不/齊同)收散亂之兵不滿萬人欲以徑入彊秦此所謂探
虎口者也夫陳留天下之衝四通五逹之郊也(如淳曰/四面徃)
(來通之幷數中央凡五逹也臣/瓚曰四通五逹言無險阻也)今其城中又多積粟臣
知其令(師古曰素與/其縣令相知)今請使令下足下(師古曰/下降也)即不聽
足下舉兵攻之臣為内應於是遣食其徃沛公引兵隨
之遂下陳留號食其為廣野君食其言弟商使將數千
人從沛公西南畧地食其嘗為説客馳使諸侯漢三年
秋項羽擊漢㧞滎陽漢兵遁保鞏楚人聞韓信破趙彭
越數反梁地則分兵救之(師古曰救/趙及梁)韓信方東擊齊漢
王數困滎陽成臯計欲捐成臯以東屯鞏雒以距楚食
其因曰臣聞之知天之天者王事可成不知天之天者
王事不可成王者以民為天而民以食為天夫敖倉天
下轉輸久矣臣聞其下乃有臧粟甚多楚人㧞滎陽不
堅守敖倉乃引而東令適卒分守成臯(師古曰適讀曰/謫謫卒謂卒之)
(有罪謫者即/所謂謫戍)此乃天所以資漢方今楚易取而漢反郤
自奪便(師古曰不圖進取是為自/奪便利也郤音丘畧反)臣竊以為過矣且兩
雄不俱立楚漢久相持不決百姓騷動海内揺蕩農夫
釋耒紅女下機(師古曰耒手耕曲木也/音盧對反紅讀曰工)天下之心未有
所定也願足下急復進兵収取滎陽據敖庾之粟(師古/曰敖)
(庾即/敖倉)塞成臯之險杜太行之道(師古曰太行山名在河/内野王之北上黨之南)
(行音胡/剛反)距飛狐之口(如淳曰上黨壺闗也臣瓚曰飛狐/在代郡西南師古曰瓚説是壺闗)
(無飛狐/之名)守白馬之津以示諸侯形制之勢(師古曰以地/形而制服)
則天下知所歸矣方今燕趙以定唯齊未下今田廣據
千里之齊田間將二十萬之衆軍於歴城(○劉攽曰此/時何縁更有)
(田間按田横傳乃是田解横傳云/齊使華毋傷田解軍歴下以距漢)諸田宗彊負海岱阻
河濟(師古曰負背/也岱泰山也)南近楚齊人多變詐(○宋祁曰/人疑作民)足下
雖遣數十萬師未可以歲月破也臣請得奉明詔説齊
王使為漢而稱東藩上曰善廼從其畫復守敖倉而使
食其説齊王曰王知天下之所歸乎曰不知也曰知天
下之所歸則齊國可得而有也若不知天下之所歸即
齊國未可保也齊王曰天下何歸食其曰天下歸漢齊
王曰先生何以言之曰漢王與項王戮力西面擊秦約
先入咸陽者王之項王背約不與而王之漢中項王遷
殺義帝漢王起蜀漢之兵擊三秦出闗而責義帝之負
處(○宋祁曰/或無負字)收天下之兵立諸侯之後降城即以侯其
將得賂則以分其士與天下同其利豪英賢材皆樂為
之用諸侯之兵四面而至蜀漢之粟方船而下(師古曰/方併也)
項王有背約之名殺義帝之負於人之功無所記於人
之罪無所忘(師古曰言項羽吝/爵賞而念舊惡)戰勝而不得其賞㧞城
而不得其封非項氏莫得用事(師古曰言唯/任同姓之親)為人刻印
玩而不能授(孟康曰刻斷無復亷鍔也臣瓚曰項羽吝/於爵賞玩惜侯印不能以封人師古曰韓)
(信傳作刓此作玩其/義各通孟説非也)攻城得賂積財而不能賞天下畔
之賢材怨之而莫為之用故天下之士歸於漢王可坐
而䇿也夫漢王發蜀漢定三秦涉西河之外援上黨之
兵(師古曰援/引也音爰)下井陘誅成安君破北魏(師古曰謂魏豹/也梁地既有魏)
(名故謂/此為北)舉三十二城此黄帝之兵非人之力天之福也
今已據敖倉之粟塞成臯之險守白馬之津杜太行之
阸距飛狐之口天下後服者先亡矣王疾下漢王齊國
社稷可得而保也不下漢王危亡可立而待也田廣以
為然廼聽食其罷歴下兵守戰備與食其日縱酒(師古/曰日)
(日縱意/而飲酒)韓信聞食其馮軾下齊七十餘城(師古曰馮讀/曰憑憑據也)
(軾車前横板隆起者也云憑軾者/言但安坐乗車而游説不用兵衆)廼夜度兵平原襲齊
齊王田廣聞漢兵至以為食其賣已(師古曰言其/與韓信通謀)廼亨
食其引兵走漢十二年曲周侯酈商以丞相將兵擊黥
布有功高祖舉功臣思食其食其子疥(師古曰/疥音介)數將兵
上以其父故封疥為高梁侯後更食武陽卒子遂嗣三
世侯平有罪國除
陸賈楚人也以客從高祖定天下名有口辯(師古曰時/人皆謂其)
(口/辯)居左右常使諸侯時中國初定尉佗平南越因王之
(師古曰佗/音徒河反)高祖使賈賜佗印為南越王賈至尉佗魋結
箕踞見賈(服䖍曰魋音椎今兵士椎頭髻也師古曰結/讀曰髻椎髻者一撮之髻其形如椎箕踞謂)
(伸其兩脚而坐亦/曰箕踞其形似箕)賈因説佗曰足下中國人親戚昆弟
墳墓在真定今足下反天性棄冠帶(師古曰偝父母之/國無骨肉之恩是)
(反天/性也)欲以區區之越與天子抗衡為敵國(師古曰區/區小貌)禍
且及身矣夫秦失其正(師古曰正/亦政也)諸侯豪桀並起唯漢
王先入闗據咸陽項籍背約自立為西楚霸王諸侯皆
屬可謂至彊矣然漢王起巴蜀鞭笞天下刧諸侯遂誅
項羽五年之間海内平定此非人力天之所建也天子
聞君王王南越而不助天下誅暴逆將相欲移兵而誅
王天子憐百姓新勞苦且休之遣臣授君王印剖符通
使君王宜郊迎北面稱臣(師古曰郊迎/謂出郊而迎)乃欲以新造未
集之越(師古曰集/猶成也)屈强於此(師古曰屈音其勿反/屈强謂不柔服也)漢誠
聞之掘燒君王先人冢墓夷種宗族(師古曰夷平也/謂平除其種族)使
一偏將將十萬衆臨越即越殺王降漢如反覆手耳(師/古)
(曰言/其易)於是佗乃蹶然起坐(師古曰蹶然驚/起之貌也音厥)謝賈曰居蠻
夷中久殊失禮義因問賈曰我孰與蕭何曹參韓信賢
(師古曰/與如也)賈曰王似賢也復問曰我孰與皇帝賢賈曰皇
帝起豐沛討暴秦誅彊楚為天下興利除害繼五帝三
王之業統天下理中國中國之人以億計地方萬里居
天下之膏腴人衆車輿萬物殷富政由一家自天地剖
判未始有也(師古曰言自開闢/以來未嘗有也)今王衆不過數萬皆蠻
夷崎嶇山海間(師古曰崎音丘/宜反嶇音區)譬如漢一郡王何乃比
於漢佗大笑曰吾不起中國故王此使我居中國何遽
不若漢(師古曰言有何廹促而/不如漢也遽音其庻反)廼大説賈(師古曰説讀/曰悦謂愛悦)
(之/)留與飲數月曰越中無足與語至生來令我日聞所
不聞(師古曰言素所/不聞者日聞之)賜賈橐中裝直千金(張晏曰珠玉/之寶也裝褁)
(也如淳曰明月珠之屬也師古曰有底曰囊無底曰橐/言其寶物質輕而價重可入囊橐以齎行故曰橐中裝)
(也/)它送亦千金(蘇林曰非橐中物故曰它/送也師古曰它猶餘也)賈卒拜佗為
南越王令稱臣奉漢約歸報高帝大説(師古曰説/讀曰悦)拜賈
為太中大夫賈時時前説稱詩書高帝罵之曰乃公居
馬上得之安事詩書賈曰馬上得之寧可以馬上治乎
且湯武逆取而以順守之文武並用長久之術也昔者
吳王夫差智伯極武而亡(師古曰夫差吳王闔閭子也/好用兵卒為越所滅智伯晉)
(卿荀瑶也貪而好勝率韓魏共攻趙襄子襄子與韓魏/約反而喪之夫音扶差音楚宜反○宋祁云浙本注文)
(宜作/崖)秦任刑法不變卒滅趙氏(鄭氏曰秦之先造父封/於趙城其後以為姓張)
(晏曰莊襄王為質於趙還為太子遂/稱趙氏師古曰據秦本紀鄭説是)鄉使秦以并天下
(○宋祁曰/以疑作已)行仁義法先聖陛下安得而有之(師古曰鄉/讀曰嚮安)
(焉/也)高帝不懌(師古曰懌/和樂也)有慙色謂賈曰試為我著秦所
以失天下吾所以得之者(師古曰著明也謂/作書明言之也)及古成敗
之國賈凡著十二篇每奏一篇高帝未嘗不稱善左右
呼萬歲稱其書曰新語(師古曰其/書今見存)孝惠時呂太后用事
欲王諸呂畏大臣及有口者(師古曰有/口謂辯士)賈自度不能爭
之(師古曰度/音徒各反)廼病免以好畤田地善徃家焉(師古曰好/畤即今雍)
(州好/畤縣)有五男乃出所使越橐中裝賣千金分其子子二
百金令為生産賈常乘安車駟馬從歌鼓瑟侍者十人
寶劒直百金謂其子曰與女約過女女給人馬酒食極
欲十日而更(師古曰又改向一子處/○宋祁曰欲疑作飲)所死家得寶劒車
騎侍從者一歲中以徃來過它客率不過再過(師古曰/非徒至)
(諸子所又徃來經過佗處為賓客率計一歳/之中每子不過再過至也上過音工禾反)數擊鮮毋
久溷女為也(服䖍曰溷辱也吾常行數擊新美食不久/辱汝也師古曰鮮謂新殺之肉也溷亂也)
(言我至之時汝宜數數擊殺牲牢與我鮮食我不久住/亂累汝也數音所角反溷音下困反○劉攽曰史記作)
(數見不鮮言人情頻見則不美故毋久溷女也馬宮傳/君有不鮮不鮮是漢人語也宋祁曰按宮傳自云三公)
(之位鼎足承君不有鮮明/固守無以固位劉似誤引)呂太后時王諸呂諸呂擅權
欲刧少主危劉氏右丞相陳平患之力不能爭恐禍及
已平常燕居深念(師古曰念思也以國家不/安故静居獨慮思其方䇿)賈徃不請
直入坐(師古曰言不因門人/將命而徑入自坐)陳平方念不見賈(師古曰/思慮之)
(際故不/覺賈至)賈曰何念深也平曰生揣我何念(孟康曰揣度/也韋昭曰揣)
(音初/委反)賈曰足下位為上相食三萬户侯可謂極富貴無
欲矣然有憂念不過患諸呂少主耳陳平曰然為之奈
何賈曰天下安注意相天下危注意將將相和則士豫
附(師古曰/豫素也)士豫附天下雖有變則權不分權不分為社
稷計在兩君掌握耳臣常欲謂太尉絳侯(師古曰謂/者與之言)絳
侯與我戲易吾言(師古曰言絳侯與我/相戲狎輕易其言耳)君何不交驩太
尉深相結為陳平畫呂氏數事平用其計乃以五百金
為絳侯壽厚具樂飲太尉(師古曰厚為共具/而與太尉樂飲)太尉亦報
如之兩人深相結呂氏謀益壞陳平乃以奴婢百人車
馬五十乘錢五百萬遺賈為食飲費賈以此遊漢廷公
卿間(師古曰廷/謂朝廷)名聲籍甚(孟康曰言/狼籍甚盛)及誅呂氏立孝文
賈頗有力孝文即位欲使人之南越丞相平乃言賈為
太中大夫徃使尉佗去黄屋稱制(師古曰黄屋謂車上/之蓋也黄屋及稱制)
(皆天子之儀/故令去之)令比諸侯皆如意指語在南越傳陸生竟
以壽終
朱建楚人也故嘗為淮南王黥布相有罪去後復事布
布欲反時問建建諫止之布不聽聽梁父侯遂反(如淳/曰遂)
(者布臣也臣瓚曰布用梁甫侯/之計而遂反師古曰瓚説是也)漢既誅布聞建諫之高
祖賜建號平原君家徙長安為人辯有口刻廉剛直行
不茍合義不取容辟陽侯行不正得幸呂太后(師古曰/審食其)
欲知建(師古曰欲/與相知)建不肯見及建母死貧未有以發喪
方假貣服具(師古曰貣/音土得反)陸賈素與建善乃見辟陽侯賀
曰平原君母死辟陽侯曰平原君母死何乃賀我陸生
曰前日君侯欲知平原君平原君義不知君以其母故
(張晏曰相知當同恤災危/以母在故義不知君也)今其母死君誠厚送喪則彼
為君死矣辟陽侯廼奉百金裞(師古曰贈終者之衣被/曰裞言以百金為衣被)
(之具裞音式芮/反其字從衣)列侯貴人以辟陽侯故徃賻凡五百金
(師古曰布/帛曰賻)久之人或毁辟陽侯惠帝大怒下吏欲誅之
太后慙不可言(師古曰不/可自言之)大臣多害辟陽侯行欲遂誅
之辟陽侯困急使人欲見建建辭曰獄急不敢見君建
乃求見孝惠幸臣閎籍孺(師古曰佞幸傳云高祖時則/有籍孺孝惠有閎孺斯則二)
(人皆名為孺而姓各别今此云閎/籍孺誤剩籍字後人所妄加耳)説曰君所以得幸帝
天下莫不聞(師古曰言不/以材徳進)今辟陽侯幸太后而下吏(師/古)
(曰下音胡嫁/反他皆類此)道路皆言君讒欲殺之今日辟陽侯誅旦
日太后含怒亦誅君君何不肉袒為辟陽侯言帝(師古/曰肉)
(袒謂脱其衣袖而見肉肉袒/者自挫辱之甚冀見哀憐)帝聽君出辟陽侯太后大
驩兩主俱幸君君富貴益倍矣於是閎籍孺大恐從其
計言帝帝果出辟陽侯辟陽侯之囚欲見建建不見辟
陽侯以為背之大怒及其成功出之大驚呂太后崩大
臣誅諸呂辟陽侯於諸呂至深(如淳曰辟陽侯與諸呂/相親信為罪宜誅者至)
(深也師古曰直言辟陽侯與諸呂/相知情義至深重耳如説非也)卒不誅計畫所以全
者皆陸生平原君之力也孝文時淮南厲王殺辟陽侯
以黨諸呂故孝文聞其客朱建為其䇿使吏捕欲治聞
吏至門建欲自殺諸子及吏皆曰事未可知何自殺為
建曰我死禍絶不及乃身矣(師古曰/乃汝也)遂自剄文帝聞而
惜之曰吾無殺建意也乃召其子拜為中大夫使匈奴
單于無禮罵單于遂死匈奴中
婁敬齊人也漢五年戍隴西過雒陽高帝在焉敬脱輓
輅(蘇林曰輅音凍􁅅之􁅅一木横遮車前二人挽之一/人推之孟康曰輅音胡格反師古曰二音同聲也○)
(宋祁曰注文二音同/聲也當删作音同耳)見齊人虞將軍曰臣願見上言便
宜虞將軍欲與鮮衣敬曰臣衣帛衣帛見(師古曰衣著/也帛謂繒也)
衣褐衣褐見(師古曰此褐謂/織毛布之衣)不敢易衣虞將軍入言上
上召見賜食已而問敬敬説曰陛下都雒陽豈欲與周
室比隆哉上曰然敬曰陛下王天下與周異周之先自
后稷堯封之邰(師古曰邰邑名也即今武/功故城是其處音吐材反)積德絫善十
餘世(師古曰絫/古累字)公劉避桀居豳大王以狄伐故去豳杖
馬箠去居岐(師古曰箠馬䇿也杖謂拄之也云杖馬/箠者以示無所擕持也箠音止橤反)國
人爭歸之及文王為西伯斷虞芮訟(文頴曰二國爭田/見文王之德而自)
(和也師古曰虞今虞州是也芮今芮城/縣是也○宋祁曰芮字下一有之字)始受命呂望伯
夷自海濱來歸之(師古曰濱涯也/音賓又音頻)武王伐紂不期而會
孟津上八百諸侯遂滅殷(○宋祁曰津字/下一有之字)成王即位周
公之屬傅相焉廼營成周都雒以為此天下中(師古曰/中音竹)
(仲反○宋祁曰雒/字下一有陽字)諸侯四方納貢職道里鈞矣有德則
易以王無德則易以亡凡居此者欲令務以德致人不
欲阻險令後世驕奢以虐民也及周之衰分而為二(師/古)
(曰謂東周/君西周君)天下莫朝周周不能制非德薄形勢弱也今
陛下起豐沛(○宋祁曰豐字/下當有擊字)收卒三千人以之徑徃卷
蜀漢定三秦與項籍戰滎陽大戰七十小戰四十使天
下之民肝腦塗地父子暴骸中野不可勝數哭泣之聲
不絶傷夷者未起(師古曰夷/創也音痍)而欲比隆成康之時臣竊
以為不侔矣(師古曰/侔等也)且夫秦地被山帶河四塞以為固
卒然有急百萬之衆可具(師古曰卒/讀曰猝)因秦之故資甚美
膏腴之地此所謂天府(師古曰府聚/也萬物所聚)陛下入闗而都之
山東雖亂秦故地可全而有也夫與人鬭不搤其亢拊
其背未能全勝(張晏曰亢喉嚨也師古曰搤與㧖同/謂捉持之也亢音岡又音下郎反)今
陛下入闗而都按秦之故此亦搤天下之亢而拊其背
也高帝問羣臣羣臣皆山東人爭言周王數百年秦二
世則亡不如都周上疑未能決及留侯明言入闗便即
日駕西都闗中於是上曰本言都秦地者婁敬婁者劉
也賜姓劉氏拜為郎中號曰奉春君(張晏曰春歲之始/以其首勸都闗中)
漢七年韓王信反高帝自徃擊至晉陽聞信與匈奴欲
擊漢上大怒使人使匈奴匈奴匿其壯士肥牛馬(師古/曰匿)
(藏/也)徒見其老弱及羸畜使者十軰來皆言匈奴易擊上
使劉敬復徃使匈奴還報曰兩國相擊此宜夸矜見所
長(師古曰/見示也)今臣徃徒見羸胔老弱(師古曰胔音漬謂死/者之肉也一説胔讀)
(曰瘠瘠/瘦也)此必欲見短伏奇兵以爭利愚以為匈奴不可
擊也是時漢兵以踰句注三十餘萬衆(師古曰句注/山名在鴈門)兵
已業行上怒罵敬曰齊虜以舌得官廼今妄言沮吾軍
(師古曰沮謂止/壞也音材汝反)械繫敬廣武(師古曰械謂桎桔也/廣武縣名屬鴈門)遂徃
至平城匈奴果出奇兵圍高帝白登七日然後得解高
帝至廣武赦敬曰吾不用公言以困平城吾已斬先使
十軰言可擊者矣廼封敬二千户為闗内侯號建信侯
高帝罷平城歸韓王信亡入胡當是時冒頓單于兵彊
控弦四十萬騎(師古曰控引也謂皆/引弓也音口弄反)數苦北邊上患之
問敬敬曰天下初定士卒罷於兵革(師古曰罷/讀曰疲)未可以
武服也冒頓殺父代立妻羣母以力為威未可以仁義
説也獨可以計久遠子孫為臣耳然陛下恐不能為上
曰誠可何為不能顧為奈何(師古曰顧/思念也)敬曰陛下誠能
以適長公主妻單于(師古曰適讀曰/嫡謂皇后所生)厚奉遺之彼知漢
女送厚蠻夷必慕以為閼氏生子必為太子代單于何
者貪漢重幣陛下以歲時漢所餘彼所鮮數問遺(師古/曰鮮)
(少也問遺謂餉饋之也鮮/音息善反遺音弋季反)使辯士風諭以禮節(師古曰/風讀曰)
(諷/)冐頓在固為子壻死外孫為單于豈曾聞外孫敢與
大父亢禮哉(○宋祁曰聞字/下越本無外字)可毋戰以漸臣也若陛下
不能遣長公主而令宗室及後宮詐稱公主彼亦知不
肻貴近無益也(師古曰近/音其靳反)高帝曰善欲遣長公主呂后
泣曰妾唯以一太子一女(師古曰言唯/以此自慰)柰何棄之匈奴
上竟不能遣長公主而取家人子為公主妻單于(師古/曰於)
(外庻人之家取女/而名之為公主)使敬徃結和親約敬從匈奴來因言
匈奴河南白羊樓煩王(張晏曰白羊/匈奴國名也)去長安近者七百
里輕騎一日一夕可以至(師古曰言匈奴/欲來為宼者)秦中新破(師/古)
(曰秦中謂闗中故秦地也新/破謂經兵革之後未殷實)少民地肥饒可益實夫諸
侯初起時非齊諸田楚昭屈景莫與(師古曰皆二/國之王族)今陛
下雖都關中實少人北近胡宼東有六國彊族一日有
變陛下亦未得安枕而卧也臣願陛下徙齊諸田楚昭
屈景燕趙韓魏後及豪桀名家且實闗中無事可以備
胡諸侯有變亦足率以東伐此彊本弱末之術也上曰
善乃使劉敬徙所言闗中十餘萬口(師古曰今高陵櫟/陽諸田華陰好畤)
(諸景及三輔諸屈諸/懷尚多皆此時所徙)
叔孫通薛人也(晉灼曰楚漢春秋名何/師古曰薛縣名屬魯國)秦時以文學徵
待詔博士(師古曰於博/士中待詔)數歲陳勝起二世召博士諸儒
生問曰楚戍卒攻蘄入陳於公何如博士諸生三十餘
人前曰人臣無將將則反罪死無赦(臣瓚曰將謂為逆/亂也師古曰將有)
(其/意)願陛下急發兵擊之二世怒作色(師古曰不許其言/陳勝為反作色謂)
(變動/其色)通前曰諸生言皆非夫天下為一家毁郡縣城鑠
其兵視天下弗復用(師古曰鑠銷/也視讀曰示)且明主在上法令具
於下吏人人奉職四方輻輳(師古日輳聚也言如車輻/之聚於轂也字或作凑並)
(音千/豆反)安有反者此特羣盜鼠竊狗盜(師古曰如鼠之/竊如狗之盜)何
足置齒牙間哉郡守尉今捕誅何足憂二世喜盡問諸
生諸生或言反或言盜於是二世令御史按諸生言反
者下吏非所宜言諸生言盜者皆罷之乃賜通帛二十
匹衣一襲(師古曰一襲上下皆具/也今人呼為一副也)拜為博士通已出反
舍(師古曰還/其所居也)諸生曰生何言之諛也通曰公不知我幾
不免虎口(師古曰幾/音鉅依反)廼亡去之薛薛已降楚矣及項梁
之薛通從之敗定陶從懷王懷王為義帝徙長沙通留
事項王漢二年漢王從五諸侯入彭城通降漢王通儒
服漢王憎之廼變其服服短衣楚製(師古曰製謂/裁衣之形製)漢王
喜通之降漢從弟子百餘人然無所進剸言諸故羣盜
壯士進之(師古曰剸與專同又音之兖/反此則言專聲之急上者耳)弟子皆曰事先
生數年幸得從降漢今不進臣等剸言大猾何也(師古/曰狡)
(猾之/人)通乃謂曰漢王方䝉矢石爭天下(師古曰䝉猶/被也冒也)諸
生寧能鬭乎故先言斬將搴旗之士(師古曰搴/㧞取音騫)諸生且
待我我不忘矣漢王拜通為博士號稷嗣君(張晏曰后/稷佐唐欲)
(令復/如之)漢王已并天下諸侯共尊為皇帝於定陶通就其
儀號(師古曰/就成也)高帝悉去秦儀法為簡易羣臣飲爭功醉
或妄呼(師古曰呼/音个故反)按劒擊柱(○宋祁曰/按當作㧞)上患之通知上
益饜之説上曰夫儒者難與進取可與守成臣願徵魯
諸生與臣弟子共起朝儀高帝曰得無難乎通曰五帝
異樂三王不同禮禮者因時世人情為之節文者也故
夏殷周禮所因損益可知者謂不相復也(師古曰復重/也因也音扶)
(目/反)臣願頗采古禮與秦儀雜就之上曰可試為之令易
知度吾所能行為之(師古曰度/音徒各反)於是通使徵魯諸生三
十餘人(師古曰通為使/者而徵諸生)魯有兩生不肻行曰公所事者
且十主皆面諛親貴今天下初定死者未葬傷者未起
又欲起禮樂禮樂所由起百年積德而後可興也(師古/曰言)
(行德敎百年然/後可定禮樂)吾不忍為公所為公所為不合古吾不
行公徃矣毋汚我通笑曰若真鄙儒不知時變(師古曰/若汝也)
(鄙言/不通)遂與所徵三十人西(師古曰/西入關)及上左右為學者(師/古)
(曰左右謂近臣也/為學謂素有學術)與其弟子百餘人為緜蕞野外(應劭/曰立)
(竹及茅索營之習禮儀其中也如淳曰謂以茅剪樹地/為纂位尊卑之次也春秋傳曰置茅蕝師古曰蕞與蕝)
(同並音子悦/反如説是)習之月餘通曰上可試觀上使行禮曰吾
能為此廼令羣臣習肄(師古曰肄亦習/也音弋二反)㑹十月漢七年
長樂宮成諸侯羣臣朝十月(師古曰適㑹七年十月而/長樂宮新成也漢時尚以)
(十月為正月故行朝歲/之禮史家追書十月)儀(師古曰欲叙其下儀/法先言儀如此也)先平明
(師古曰未/平明之前)謁者治禮引以次入殿門廷中陳車騎戍卒
衞官設兵張旗志(師古曰志與幟/同音式餌反)傳曰趨(師古曰傳聲/敎入者皆令)
(趨謂疾行/為敬也)殿下郎中俠陛陛數百人(師古曰俠與挾同/挾其兩旁每陛皆)
(數百/人也)功臣列侯諸將軍軍吏以次陳西方東鄉文官丞
相以下陳東方西鄉(師古曰鄉/讀皆曰嚮)大行設九賓臚句傳(蘇/林)
(曰上傳語告下為臚下告上為句也韋昭曰大行掌賓/客之禮今之鴻臚也九賓則周禮九儀也謂公侯伯子)
(男孤卿大夫士也師古曰臚音廬○劉攽曰/賓謂傳擯之擯九賓擯者九人掌臚句傳也)於是皇帝
輦出房百官執㦸傳警(師古曰傳/聲而唱警)引諸侯王以下至吏
六百石以次奉賀自諸侯王以下莫不震恐肅敬至禮
畢盡伏置法酒(師古曰法酒者猶言禮酌謂不飲之至/醉○劉攽曰謂朝畢以法置酒也上禮)
(畢盡伏謂朝禮也下皆伏抑首謂置酒上壽也故下文/又結云竟朝罷無敢讙譁失禮者若如顔説則置法酒)
(便是羣臣飲不至醉而上夀/乃在下文又語重複不序矣)諸侍坐殿上皆伏抑首(師/古)
(曰抑屈也謂依禮/法不敢平坐而視)以尊卑次起上壽觴九行謁者言罷
酒御史執法舉不如儀者輙引去竟朝置酒無敢讙譁
失禮者於是高帝曰吾廼今日知為皇帝之貴也拜通
為奉常(師古曰解在百官公/卿表後改為太常也)賜金五百斤通因進曰諸
弟子儒生隨臣久矣與共為儀願陛下官之高帝悉以
為郎通出皆以五百金賜諸生諸生乃喜曰叔孫生聖
人知當世務九年高帝徙通為太子太傅十二年高帝
欲以趙王如意易太子通諫曰昔者晉獻公以驪姬故
廢太子立奚齊晉國亂者數十年為天下笑秦以不早
定扶蘇胡亥詐立自使滅祀此陛下所親見今太子仁
孝天下皆聞之呂后與陛下攻苦食啖(如淳曰食無菜/茹為啖師古曰)
(啖當作淡淡謂無味之食也言共攻擊勤/苦之事而食無味之食也淡音大噉反)其可背哉陛
下必欲廢適而立少(師古曰適/讀曰嫡)臣願先伏誅以頸血汙
地高帝曰公罷矣吾特戲耳(師古曰/特但也)通曰太子天下本
本壹揺天下震動奈何以天下戲高帝曰吾聽公及上
置酒見留侯所招客從太子入見上遂無易太子志矣
高帝崩孝惠即位廼謂通曰先帝園陵寢廟羣臣莫習
徙通為奉常(師古曰又/重為之也)定宗廟儀法及稍定漢諸儀法
皆通所論著也惠帝為東朝長樂宮(師古曰朝太/后於長樂宮)及間
徃(師古曰非大朝/時中閒小謁見)數蹕煩民(孟康曰妨/其徃來也)作復道方築武
庫南(如淳曰作復道方始築武庫/南也師古曰復音方目反)通奏事因請間(師古/曰請)
(空隙之時不/欲對衆言之)曰陛下何自築復道高帝寢衣冠月出游
高廟(服䖍曰持高廟中衣月旦以游於衆廟已而復之/應劭曰月旦出高帝衣冠備法駕名曰游衣冠如)
(淳曰高祖之衣冠藏在宮中之寢三月出游其道正值/今之所作復道下故言乘宗廟道上行也晉灼曰黄圖)
(高廟在長安城門街東寢在桂宮北服言衣藏於廟中/如言宮中皆非也師古曰諸家之説皆未允也謂從高)
(帝陵寢出衣冠游於高廟每月一為之漢制則然而後/之學者不曉其意謂以月出之時而夜游衣冠失之遠)
(也/)子孫奈何乘宗廟道上行哉惠帝懼曰急壞之通曰
人主無過舉(師古曰舉事/不當有過失)今已作百姓皆知之矣願陛
下為原廟(師古曰原重也先以有/廟今更立之故云重也)渭北(○劉攽曰渭北/字宜屬上句)
衣冠月出游之益廣宗廟大孝之本上乃詔有司立原
廟惠帝常出游離宮通曰古者有春嘗菓方今櫻桃熟
可獻(師古曰禮記曰仲春之月羞以含桃先薦寢廟/即此櫻桃也今所謂朱櫻者是也櫻音於耕反)願
陛下出因取櫻桃獻宗廟上許之諸菓獻由此興
贊曰高祖以征伐定天下而縉紳之徒騁其知辯(師古/曰縉)
(紳儒者之服也/解在郊祀志)並成大業語曰廊廟之材非一木之枝
帝王之功非一士之畧(師古曰此語/本出慎子)信哉劉敬脱輓輅
而建金城之安叔孫通舍枹鼓而立一王之儀(師古曰/枹者鼓)
(椎所以擊鼓也舍枹鼓者言新罷戰陣之事别創/漢代之禮故云一王之儀也枹音桴其字從木也)遇其
時也酈生自匿監門待主然後出猶不免鼎鑊(師古曰/鼎大而)
(無足曰鑊/音胡郭反)朱建始名廉直既距辟陽不終其節亦以喪
身陸賈位止大夫致仕諸呂(師古曰以諸呂/僣差託病歸家)不受憂責
從容平勃之間(師古曰謂和輯陳平周勃/以安漢朝也從音弋容反)附會將相以
彊社稷身名俱榮其最優乎
　
　
　前漢書卷四十三
　前漢書卷四十三考證
酈食其傳為里監門然吏縣中賢豪不敢役○(臣召南/)
　按史記吏字在然字上言食其為監門小吏而縣中
　賢豪不敢役使也班氏當以監門賤役非吏故倒吏
　字於下
守白馬之津○(臣召南/)按白馬縣屬東郡大河所經其
　西岸即黎陽也
方今燕趙以定惟齊未下云云○司馬光曰史漢皆以
　食其勸取敖倉及請説齊為一事獨劉向新序分為
　二新序是
涉西河之外○胡三省曰河自砥柱以上龍門以下為
　西河
破北魏注梁地既有魏名故謂此為北○索隱曰謂魏
　王豹國於河北故也亦謂之西魏以大梁於安邑為
　東也
封疥為高梁侯後更食武陽○(臣召南/)按武陽史記作
　武遂而二表俱不言後更食邑未知孰是又子遂嗣
　亦與表異據表疥子勃勃子平疑遂字訛
婁敬傳及文王為西伯斷虞芮訟始受命○(臣召南/)按
　始受命應屬上句師古誤斷之婁敬當漢初即有質
　成受命之説謂文王及身稱王改元彼毛公解詩伏
　生解書司馬遷撰史記因譌襲謬不足怪也
今陛下起豐沛○宋祁曰豐字下當有擊字○按宋説
　無理
是時漢兵以踰句注三十餘萬衆○(臣召南/)按三十餘
　萬衆史記作二十餘萬又下文控弦四十萬騎史記
　作三十萬
叔孫通傳遂與所徵三十人西○史記作三十三人西
百官執㦸傳警○執㦸史記作執職徐廣曰職一作幟
拜通為奉常○(臣召南/)按此文訂史記稱太常之失也
　下文徙通為奉常亦然漢初因秦官曰奉常至景帝
　中六年始更名太常
　
　
　
　
　
　
　
　
　
　
　
　
　
　
　
　前漢書卷四十三考證
欽定四庫全書
　前漢書卷四十四
　　漢　　蘭　　　臺　　令　　