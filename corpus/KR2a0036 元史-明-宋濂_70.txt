
　元史卷六十九
　明翰林學士亞中大夫知制誥兼修國史宋濓等修
　禮樂志第二十
　　禮樂三
　　　郊祀樂章
成宗大徳六年合祭天地五方帝樂章
降神奏乾寧之曲六成
　　　圜鐘宫三成
　惟皇上帝　監徳昭明　祀考承天　治底隆平
　孝思維則　禋祀薦誠　神其降格　萬福来并
　　　黄鐘角一成(詞同前/)
　　　太蔟徴一成(詞同前/)
　　　姑洗羽一成(詞同前/)
初獻盥洗奏肅寧之曲
　　　黄鐘宫
　明水在下　鐘鼔既奏　有孚顒若　陟降左右
　辟公處止　多士祼将　吉蠲以祭　上帝其饗
初獻升降奏肅寧之曲
　　　大吕宫
　禋祀孔肅　盥薦初升　攝齊恭敬　以薦惟馨
　肅雍多士　来格百靈　降福受釐　萬世其承
奠玉幣奏
　　　大吕宫
　宗祀配饗　肇舉明禋　嘉玉既設　量幣斯陳
　惟徳格天　惟誠感神　扵萬斯年　休命用申
迎俎奏豐寧之曲
　　　黄鐘宫
　有碩斯俎　有滌斯牲　鸞刀屢奏　血膋載升
　禮崇繭栗　氣達尚腥　上帝臨止　享于克誠
酌獻奏嘉寧之曲
　　　大吕宫
　崇崇泰畤　穆穆昊穹　神之格思　肸蠁斯通
　儀尊載列　黄流在中　酒既和止　萬福攸同
亞獻奏咸寧之曲
　　　黄鐘宫
　六成既闋　三獻云終　神具醉止　穆穆雍雍
　和風慶雲　賁我郊宫　受兹祉福　億載無窮
終獻(詞同前/)
徹籩豆奏豐寜之曲
　　　大吕宫
　禋禮既備　神具宴娭　籩豆有楚　廢徹不遲
　多士駿奔　樂且有儀　乃錫純嘏　永佐丕基
送神奏
　　　圜鐘宫
　殷祀既畢　靈馭載旋　禮洽和應　降福自天
　動植咸若　隂陽不愆　明明天子　億萬斯年
望燎奏
　　　黄鐘宫
　享申百禮　慶洽百靈　奠玉髙壇　燔柴廣庭
　祥光達曙　燦若景星　神之降福　萬國咸寧
大徳九年以後定擬親祀樂章
皇帝入中壝
　　　黄鐘宫
　赫赫有臨　洋洋在上　克配皇祖　扵穆来享
　肇此大禋　乾文𢎞朗　被衮圜丘　巍巍𤣥象
皇帝盥洗
　　　黄鐘宫
　翼翼孝思　明徳洽禮　功格𤣥穹　有光帝始
　著我精誠　潔兹薦洗　幣玉攸奠　永集嘉祉
皇帝升壇(降同/)
　　　大吕宫
　天行惟健　盛徳御天　日月龍章　筍簴宫縣
　藁鞂尚明　禮璧蒼圜　神之格思　香升燔煙
降神奏天成之曲
　　　圜鐘宫三成
　烝哉皇元　丕承帝眷　報本貴誠　于郊殷薦
　藁鞂載陳　雲門六變　神之格思　来處来燕
　　　黄鐘角一成
　　　太蔟徴一成
　　　姑洗羽一成(詞並同前/)
初獻盥洗奏隆成之曲
　　　黄鐘宫
　肇禋南郊　百神受職　齊潔惟先　匪馨于稷
　廼沃廼盥　祠壇是陟　上帝監觀　其儀不忒
初獻升壇(降/同)奏隆成之曲
　　　大吕宫
　扵穆圜壇　陽郊奠位　孔恵孔時　吉蠲為饎
　降登祗若　百禮既至　願言居歆　允集熙事
奠玉幣(正配/位同)奏欽成之曲
　　　黄鐘宫
　謂天盖髙　至誠則格　克配克禋　駿奔百辟
　制幣斯陳　植以蒼璧　神其降康　俾我多益
司徒捧俎奏寧成之曲
　　　黄鐘宫
　我牲既潔　我俎斯實　笙鏞克諧　籩豆有飶
　神来宴娯　歆兹明徳　永錫繁禧　如幾如式
昊天上帝位酌獻奏明成之曲
　　　黄鐘宫
　扵昭昊天　臨下有赫　陶匏薦誠　馨聞在徳
　酌言獻之　上靈是格　降福孔偕　時萬時億
皇地祗位酌獻
　　　大吕宫
　至哉坤元　與天同徳　函育羣生　𤣥功莫測
　合饗圜壇　舊典時式　申錫無疆　聿寧皇國
太祖位酌獻
　　　黄鐘宫
　禮大報本　郊定天位　皇皇神祖　反始克配
　至徳難名　𤣥功宏濟　帝典式敷　率育攸塈
皇帝飲福
　　　大吕宫
　特牲享誠　備物循質　上帝居歆　百神受職
　皇武昭宣　孝祀芬苾　萬福攸同　下民隂隲
皇帝出入小次
　　　黄鐘宫
　惟天為大　惟帝饗帝　以配祖考　肅賛靈祉
　定極崇功　永我昭事　升中于天　象物畢至
文舞退武舞進奏和成之曲
　　　黄鐘宫
　羽籥既竣　載揚玉戚　一弛一張　匪舒匪棘
　八音克諧　萬舞有奕　永觀厥成　純嘏是錫
亞終獻奏和成之曲
　　　黄鐘宫
　有嚴郊禋　恭陳幣玉　大糦是承　載祗載肅
　上帝居歆　馨香既飫　恵我無疆　介以景福
徹邊豆奏寧成之曲
　　　大吕宫
　三獻攸終　六樂斯徧　既右享之　徹其有踐
　洋洋在上　黙黙靈眷　明禋告成　於皇錫羡
送神奏天成之曲
　　　圜鐘宫
　神之来歆　如在左右　神保聿歸　靈斿先後
　恢恢上圓　無聲無臭　日監孔昭　思皇多祐
望燎奏隆成之曲
　　　黄鐘宫
　熙事備成　禮文郁郁　紫煙聿升　靈光下燭
　神人樂康　永膺戩穀　祚我丕平　景命有僕
皇帝出中壝
　　　黄鐘宫
　泰壇承光　寥廓𤣥曖　暢我陽明　饗儀惟大
　九服敬宣　聲教無外　皇拜天祐　照臨斯屆
　　　宗廟樂章
世祖中統四年至至元三年七室樂章(大常集禮藁云/此係卷牘所載)
太祖第一室
　天垂靈顧　地獻中方　帝力所拓　神武莫當
　暘谿昧谷　咸服要荒　昭孝明禋　神祖皇皇
太宗第二室
　和琳勝域　天邑地宫　四方賓貢　南北来同
　百司分置　胄教肇崇　潤色祖業　徳仰神宗
睿宗第三室
　珍符黙授　疇昔自天　爰生聖武　寳祚開先
　霓旌迴狩　龍駕遊仙　追逺如生　皇慕顒然
皇伯考卓沁第四室
　威武鷹揚　冡位克當　從龍逺拓　千萬里疆
　誕總虎旅　駐壓西方　航海梯山　東西来王
皇伯考察罕台第五室
　雄武軍威　滋多歴年　深謀逺畧　協贊惟専
　流沙西域　餞日東邊　百國畏服　英聲赫然
定宗第六室
　三朝承休　恭已優游　欽䋲祖武　其徳聿修
　帝憗錫壽　徳澤期周　蠲饎惟薌　祈饗于幽
憲宗第七室
　龍躍潜居　風雲㑹通　知民病苦　軫念宸衷
　䕫門之旅　繼志圖功　俎豆敬祭　華儀孔隆
至元四年至十七年八室樂章(太常集禮云周馭所/藏儀注所録舞節同)
迎神奏来成之曲九成
　　　黄鐘宫三成
　齊明盛服　翼翼靈眷　禮備多儀　樂成九變
　烝烝孝心　若聞且見　肸蠁端臨　来寧来燕
　　　大吕角二成(詞同黄鐘/)
　　　大蔟徴二成(詞冋黄鐘/)
　　　應鐘羽二成(詞同黄鐘/)
初獻盥洗奏肅成之曲(再詣盥冼同曲至大以/後名順成之  詞律同)
　　　無射宫
　天徳維何　如水之清　維水内耀　配彼天明
　以滌以濯　犧象光晶　孝思維則　式薦忱誠
初獻升殿登歌樂奏肅成之曲(降/同)
　　　夾鐘宫
　祀事有嚴　太宫有侐　陟降靡違　孔容翼翼
　籩豆旅陳　鐘磬翕繹　扵昭吉蠲　神保是格
司徒捧俎奏嘉成之曲(别本所録親/祀樂章詞同)
　　　無射宫
　色純體全　三犧五牲　鸞刀屢奏　毛炰胾羮
　神具厭飫　聴我磬聲　居歆有永　胡考之寧
烈祖第一室奏開成之曲
　　　無射宫
　扵皇烈祖　積厚流長　大勲未集　爕伐用張
　篤生聖嗣　奄有多方　錫我景福　萬世無疆
太祖第二室奏武成之曲
　　　無射宫
　天扶昌運　混一中華　爰有真人　奮起龍沙
　際天開宇　亘海為家　肇修禋祀　萬世無涯
太宗第三室奏文成之曲
　　　無射宫
　纂成前烈　㡳定丕圖　禮文簡省　禁網寛疎
　還風太古　躋世華胥　三靈順協　四海無虞
皇伯考卓沁第四室奏弼成之曲
　　　無射宫
　神支梃秀　右壤疏封　創業艱難　相我祖宗
　叙親伊邇　論功亦崇　春秋祭祀　萬世攸同
皇伯考察罕台第五室奏協成之曲
　　　無射宫
　玉牒朞親　神支懿屬　論徳疏封　展親分玉
　相我祖宗　風櫛雨沐　昔同其勞　今共兹福
睿宗第六室奏明成之曲
　　　無射宫
　神祖創業　爰著戎衣　聖考撫軍　代行天威
　河南㡳定　江北来歸　貽謀翼子　奕葉重輝
定宗第七室奏熙成之曲
　　　無射宫
　嗣承丕祚　累洽重熙　堂構既定　垂拱無為
　邊庭閒暇　田里安綏　歆兹禋祀　萬世攸宜
憲宗第八室奏威成之曲
　　　無射宫
　羲馭未出　螢爝騰光　大明麗天　羣隂披攘
　百神受職　四海寧康　愔愔靈韶　徳音不忘
文舞退武舞進奏和成之曲(别本所録親/祀樂章詞同)
　　　無射宫
　天生五材　孰能去兵　恢張宏業　我祖天聲
　干戈屈盤　濯濯厥靈　扵赫七徳　展也大成
亞獻行禮奏順成之曲(終獻詞/律同)
　　　無射宫
　幽通神明　所重精禋　清宫肅肅　百禮具陳
　九韶克諧　八佾兟兟　靈光昭答　天休日申
徹籩豆登歌樂奏豐成之曲
　　　夾鐘宫
　豆籩苾芬　金石鏘鏗　禮終三獻　樂奏九成
　有嚴執事　進徹無聲　神保聿歸　萬福来寧
送神奏来成之曲(或作/保成)
　　　黄鐘宫
　神主在室　神靈在天　禮成樂閟　神返幽𤣥
　降福𡨕𡨕　百順無愆　扵皇孝思　于萬斯年
至元十八年冬十月世祖皇后祔廟酌獻樂章(太常集/禮云卷)
(牘所/載)
　徽柔懿哲　温黙靖恭　範儀宫閫　任姒同風
　敷天寧謐　内助多功　淑徳祔廟　萬世昌隆
親祀禘祫樂章(未詳年月太常集禮云别本所録以時/考之疑至元三年以前擬用詳見制樂)
(始/末)
皇帝入門宫縣奏順成之曲
　　　無射宫
　熙熙雍雍　六合大同　維皇有造　典禮㑹通
　金奏王夏　祗欵神宫　感格如響　嘉氣来叢
皇帝升殿奏順成之曲
　　　夾鐘宫
　皇明燭幽　沿時制作　宗廟之威　降登時若
　趨以采茨　聲容有恪　曰藝曰文　監兹衎樂
皇帝詣罍洗宫縣奏順成之曲(太常集禮云至元四年/用此曲名曰肅成至大)
(以後用此/詞律同)
　　　無射宫
　酌彼行潦　維挹其清　潔齊以祀　祀事昭明
　肅肅辟公　沃盥乃升　神之至止　歆于克誠
皇帝詣酌尊所宫縣奏順成之曲
　　　無射宫
　靈庭愔愔　乃神攸依　文為在禮　載斟匪祈
　皇皇穆穆　玉佩聲希　列侯百辟　濟濟宣威
迎神宫縣奏思成之曲(至元四年名来/成之曲詞律同)
司徒捧俎宫縣奏嘉成之曲(至元四年/詞律同)
酌獻始祖宫縣奏慶成之曲
　　　無射宫
　啓運流光　幅員既長　敬恭祀事　鬰鬯芬薌
　徳以舞象　功以歌揚　式歌且舞　神享是皇
諸廟奏熙成昌成鴻成樂成康成明成等曲(詞闕/)
文舞退武舞進宫縣奏肅成之曲(至元四年名順/成之曲詞律同)
亞終獻宫縣奏肅成之曲(至元四年名順/成之曲詞律同)
皇帝飲福登歌奏釐成之曲
　　　夾鐘宫
　誠通恩降　靈慈昭宣　左右眀命　六合大全
　啐飲椒馨　純嘏如川　皇人夀榖　億萬斯年
徹豆登歌奏豐成之曲
　　　夾鐘宫
　三獻九成　禮畢樂闋　于豆于登　于焉靖徹
　多士宻勿　樂且有儀　能事脱頴　孔惠孔時
送神奏保成之曲
　　　黄鐘宫
　雲車之來　不疾而速　風馭言還　閴其怳惚
　神心之欣　孝孫之祿　燕翼無疆　景命有僕
武宗至大以後親祀攝事樂章(太常集禮云孔/思逮本所錄)
皇帝入門奏順成之曲(别本親祀禘祫/樂章詞律同)
皇帝盥洗奏順成之曲(至元四年名肅/寕之曲詞律同)
皇帝升殿登歌奏順成之曲(别本親祀樂/章詞律同)
皇帝出入小次奏昌寕之曲(太常集禮云此金曲思/逮取之詳見制樂始末)
　　　無射宫
　於皇神宫　象天清眀　肅肅來止　相維公卿
　威儀孔彰　君子攸寕　神之休之　綏我思成
迎神奏思成之曲(至元四年名來/成之曲詞律同)
　　　黄鐘宫三成
　齊明盛服　翼翼靈眷　禮備多儀　樂成九變
　烝烝孝心　若聞且見　肸嚮端臨　來寕來燕
　　　大吕角二成
　　　太簇徴二成
　　　應鐘羽二成(詞並同上/)
初獻盥洗奏肅成之曲(别本親祀樂章名/順成之曲詞律同)
初獻陞殿(降/同)登歌樂奏肅寧之曲(至元四年名肅/成之曲詞律同)
司徒捧俎奏嘉成之曲(至元四年曲/名詞律同)
太祖第一室奏開成之曲(至元四年名武/成之曲詞同)
睿宗第二室奏武成之曲(至元四年名明/成之曲詞同)
世祖第三室奏混成之曲
　　　無射宫
　於昭皇祖　體健乘乾　龍飛應運　盛徳光前
　神功耆定　澤被垓埏　詒厥孫謀　何千萬年
裕宗第四室奏昭成之曲
　　　無射宫
　天啓深仁　須世而昌　追惟顯考　敢後光揚
　徽儀肇舉　禮備音鏘　皇靈監止　降釐無疆
順宗第六室奏慶成之曲
　　　無射宫
　龍潜于淵　徳昭于天　承休基命　光被紘埏
　洋洋如在　籩豆牲牷　惟明惟馨　皇祚綿延
成宗第七室奏守成之曲
　　　無射宫
　天開神聖　繼世清寧　澤深仁溥　樂協韶英
　宗枝嘉㑹　氣和惟馨　繁禧来格　永被皇靈
武宗第八室奏威成之曲
　　　無射宫
　紹天鴻業　繼世隆平　恵孚中國　威靖邊庭
　厥功惟茂　清廟妥靈　歆兹明祀　福禄来成
仁宗第九室奏歆成之曲
　　　無射宫
　紹隆前緒　運啓文明　深仁及物　至孝躬行
　惟皇建極　盛徳難名　居歆萬祀　福禄崇成
英宗第十室奏獻成之曲
　　　無射宫
　神聖繼作　式是憲章　誕興禮樂　躬祀烝嘗
　翼翼清廟　煜有耿光　于千萬年　世仰明良
皇帝飲福登歌樂奏釐成之曲
　　　夾鐘宫
　穆穆天子　禋祀太宫　禮成樂備　敬徹誠通
　神胥樂止　錫之醇醲　天子萬世　福禄無窮
文舞退武舞進奏肅成(孔本作/肅寧)之曲(至元四年名和/成之曲詞律同)
亞終獻行禮宫縣奏肅成之曲(至元四年名豐/成之曲詞律同)
徹籩豆登歌樂奏豐寧之曲(至元四年名豐/成之曲詞律同)
送神奏保成之曲(至元四年名来/成之曲詞律同)
皇帝出廟廷奏昌寧之曲
　　　無射宫
　緝熙維清　吉蠲致誠　上儀具舉　明徳薦馨
　已事而竣　歡通三靈　先祖是皇　来燕来寧
文宗天厯三年明宗祔廟酌獻奏永成之曲
　　　無射宫
　猗那皇明　世纘神武　敬天弗違　時潜時旅
　龍旂在塗　言受率土　不遐有臨　永錫多嘏
　　　社稷樂章
降神奏鎮寧之曲
　　　林鐘宫二成
　以社以方　國有彛典　大哉元徳　基祚綿逺
　農功萬世　扵焉報本　顯相黙佑　降監壇墠
　　　太蔟角二成
　錫民地利　厥功甚溥　昭代典禮　清聲律吕
　穀旦于差　洋洋来下　相此有年　根本日固
　　　姑洗徴二成
　平厥水土　百榖用成　長扶景運　宜歆徳馨
　五祀為大　千古舉行　感通肸蠁　登歌鎮寧
　　　南宫羽二成
　幣齊䖍修　粢盛告備　倉庾坻京　繄誰之賜
　崇壇致恭　幽光孔邇　享于精誠　休祥畢至
初獻盥洗奏肅成之曲
　　　太蔟宫
　禮備樂陳　辰良日吉　挹彼樽罍　馨哉黍稷
　濯溉揭䖍　維巾及羃　萬年嚴祀　蹌蹌受職
初獻升壇奏肅寧之曲(降/同)
　　　應鐘宫
　春祈秋報　古今彛章　民天是資　神靈用彰
　功崇禮嚴　人阜時康　雍雍維儀　燔芬苾香
正配位奠玉幣奏億寧之曲
　　　太蔟宫
　地祗饗徳　稽古美報　幣帛斯陳　圭璋式繅
　載烈載燔　肴羞致告　雨暘時若　丕圖永保
司徒捧俎奏豐寧之曲
　　　太蔟宫
　我稼既同　羣黎徧徳　我祀如何　牲牷孔碩
　有嚴有翼　隨方布色　報功求福　其儀不忒
正位酌獻奏保寧之曲
　　　太蔟宫
　異世同徳　扵皇聖造　降兹嘉祥　衞我大寳
　生乃烝民　侔徳覆燾　厥作祼将　有相之道
配位酌獻奏保寧之曲
　　　太蔟宫
　以御田祖　皇家秩祀　有民人焉　盍究本始
　惟叙惟修　誰實介止　酒旨且多　盛徳宜配
亞終獻奏咸寧之曲
　　　太蔟宫
　以引以翼　来處来燕　豆籩牲牢　有楚有踐
　庸答神休　神亦錫羡　土榖是依　成此醻獻
徹豆奏豐寧之曲
　　　應鐘宫
　文治修明　相成田功　功為特殊　儀為特隆
　終如其初　誠則䏻通　明神毋忘　時和嵗豐
送神奏鎮寧之曲
　　　林鐘宫
　丕屋受陽　國所崇敬　以興来嵗　苞秀堅穎
　雲軿莫駐　神其禘聴　景命有僕　與國同永
望瘞位奏肅寧之曲
　　　太蔟宫
　雅奏肅寧　繁釐降格　篚厥𤣥黄　丹誠烜赫
　肇祀以歸　瞻言咫尺　萬年攸介　丕承帝徳
　　先農樂章
降神奏鎮寧之曲
　　　林鐘宫二成
　民生斯世　食為之天　恭惟大聖　盡心扵田
　仲春劭農　明禋吉蠲　馨香感神　用祈豐年
　　　太蔟角二成
　耕種務農　振古如兹　爰粒烝庶　功徳茂垂
　降嘉奏艱　國家攸宜　所依惟神　庸潔明粢
　　　姑洗徵二成
　俶載平疇　農功肇敏　千耦耕耘　同徂隰畛
　田祖丕靈　為仁至盡　豐嵗穰穰　延洪有引
　　　南宫羽二成
　羣黎力耕　及兹芳春　維時東作　篤我農人
　我黍既華　我稷宜新　由天降康　永賴明神
初獻盥洗奏肅寧之曲
　　　太蔟宫
　泂酌行潦　真足為薦　奉玆潔清　神在乎前
　分作甘霖　沾溉芳甸　慎扵其初　誠意攸見
初獻升壇(降/同)奏肅寧之曲
　　　應鐘宫
　有椒其馨　維多且㫖　式慎爾儀　降登庭止
　黍稷稻粱　民無渴饑　神嗜飲食　永綏嘉祉
正配位奠玉幣奏億寧之曲
　　　太蔟宫
　奉幣維恭　前陳嘉玉　聿昭盛儀　肅雍純如
　南畝深耕　麻麥禾菽　用祈三登　膺受多福
司徒奉俎奏豐寧之曲
　　　太蔟宫
　奉牲孔嘉　登豆豐備　地官駿奔　趨進光輝
　肥碩蕃孶　歆此誠意　有年斯今　均被神賜
正位酌獻奏保寧之曲
　　　太蔟宫
　寳壇巍煌　神應如響　備腯咸有　牲醴苾芬
　洋洋如在　降格来饗　秉誠罔怠　羣生瞻仰
配位酌獻奏保寧之曲
　　　太蔟宫
　酒清斯香　牲碩斯大　具列觴俎　精意先㑹
　民命維食　稗莠無害　我倉萬億　神明攸介
亞終獻奏咸寧之曲
　　　太蔟宫
　至誠攸感　肸蠁潜通　百榖嘉種　爰降時豐
　祈年孔夙　稼穡為重　俯歆醴齊　載揚歌頌
徹豆奏豐寧之曲
　　　應鐘宫
　有来雍雍　存誠敢匱　廢徹不遲　靈神攸嗜
　孔恵孔時　三農是宜　眉壽萬嵗　榖成丕乂
送神奏鎮寧之曲
　　　林鐘宫
　羣蒿悽愴　萬靈来娭　靈神具醉　聿言旋歸
　嵗豐時和　風雨應期　皇圖萬年　永膺洪禧
望瘞位奏肅寧之曲
　　太簇宫
　禮成文備　歆受清祀　加牲兼幣　陳玉如儀
　靈馭言旋　面隂昭瘞　集兹嘉祥　常致豐嵗
　　　宣聖樂章
迎神奏凝安之曲
　　　黄鐘宫三成
　大哉宣聖　道尊徳崇　維持王化　斯文是宗
　典祀有常　精純並隆　神其来格　扵昭盛容
　　　大吕角二成
　生而知之　有教無私　成均之祀　威儀孔時
　惟兹初丁　潔我盛粢　永言其道　萬世之師
　　　太蔟徵二成
　巍巍堂堂　其道如天　清明之象　應物而然
　時惟上丁　備物薦誠　維新典禮　樂諧中聲
　　　應鐘羽二成
　聖王生知　闡乃儒規　詩書文教　萬世昭垂
　良日惟丁　靈承丕爽　揭此精䖍　神其来享
初獻盥洗奏同安之曲
　　　姑洗宫
　右文興化　憲古師經　明祀有典　吉日惟丁
　豐犧在俎　雅奏在庭　周迴陟降　福祉是膺
初獻升殿奏同安之曲(降/同)
　　　南吕宫
　誕興斯文　經天緯地　功加于民　實千萬世
　笙鏞和鳴　粢盛豐備　肅肅降登　歆兹秩祀
奠幣奏明安之曲
　　　南吕宫
　自生民來　誰底其盛　惟王神明　度越前聖
　粢備具成　禮容斯稱　黍稷非馨　惟神之聴
捧俎奏豐安之曲
　　　姑洗宫
　道同乎天　人倫之至　有享無窮　其興萬世
　既潔斯牲　粢明醑旨　不懈以忱　神之来塈
大成至聖文宣王位酌獻奏成安之曲
　　　南吕宫
　大哉聖王　實天生徳　作樂以崇　時祀無斁
　清酒惟馨　嘉牲孔碩　薦羞神明　庶幾昭格
兖國復聖公位酌獻奏成安之曲
　　　南吕宫
　庶幾屢空　淵源深矣　亞聖宣猷　百世宜祀
　吉蠲斯辰　昭陳尊簋　旨酒欣欣　神其来止
郕國公聖公酌獻奏成安之曲
　　　南吕宫
　心傳忠恕　一以貫之　爰述大學　萬世訓彛
　惠我光明　尊聞行知　繼聖迪後　是享是宜
沂國述聖公酌獻奏成安之曲
　　　南吕宫
　公傳自曽　孟傳自公　有嫡緒承　允得其宗
　提綱開藴　乃作中庸　侑于元聖　億載是崇
鄒國亞聖公酌獻奏成安之曲
　　　南吕宫
　道之由興　於皇宣聖　維公之傳　人知趨正
　與饗在堂　情文斯稱　萬年承休　假哉天命
亞獻奏文安之曲(終獻/同)
　　　姑洗宫
　百王宗師　生民物軌　瞻之洋洋　神其寧止
　酌彼金罍　惟清且㫖　登獻惟三　於嘻成禮
飲福受胙(與盥洗同惟國學釋奠親祀用之/攝事則不用外路州縣並皆用之)
徹豆奏娯安之曲
　　　南吕宫
　犧象在前　豆籩在列　以享以薦　既芬既潔
　禮成樂備　人和神悦　祭則受福　率遵無越
送神奏凝安之曲
　　　黄鐘宫
　有嚴學宫　四方来崇　恪恭祀事　威儀雍雍
　歆兹惟馨　飈馭回復　明禋斯畢　咸膺百福
望瘞(與盥/洗同)
　　　右釋奠樂章皆舊曲元朝嘗擬譔易而未及用
　　　今并附于此
迎神奏文明之曲
　天縱之聖　集厥大成　立言垂教　萬世準程
　廟庭孔碩　尊俎既盈　神之格思　景福来并
盥洗奏昭明之曲
　神既寧止　有孚顒若　罍洗在庭　載盥載濯
　匪惟潔修　亦新厥徳　對越在兹　敬恭維則
陞殿奏景明之曲
　大哉聖功　薄海内外　禮隆秩宗　光垂昭代
　陟降在庭　攝齊委佩　莫不肅雝　洋洋如在
奠幣奏徳明之曲
　圭衮尊崇　佩紳列侑　籩豆有楚　樂具和奏
　式陳量幣　駿奔左右　天睠斯文　繄神之佑
文宣王酌獻奏誠明之曲
　惟聖監格　享于克誠　有樂在縣　有碩斯牲
　奉醴以告　嘉薦惟馨　綏以多福　永㡳隆平
兖國公酌獻奏誠明之曲
　濳心好學　不違如愚　用舍行藏　乃與聖俱
　千載景行　企厥步趨　廟食作配　祀典弗渝
郕國公酌獻(闕/)
沂國公酌獻(闕/)
鄒國公酌獻奏誠明之曲
　洙泗之傳　學窮性命　力距楊墨　以承三聖
　遭時之季　孰識其正　髙風仰止　莫不肅敬
亞獻奏靈明之曲(終獻/同)
　廟成奕奕　祭祀孔時　三爵具舉　是饗是宜
　扵昭聖訓　示我民彛　紀徳報功　配于兩儀
送神奏慶明之曲
　禮成樂備　靈馭其旋　濟濟多士　不懈益䖍
　文教兹首　儒風是宣　佑我皇家　億載萬年
　
　
　
　
　
　
　
　
　
　
　元史卷六十九
元史卷六十九考證
郊祀樂章降神奏乾寧之曲　按太常集禮云國初樂
　章皆名成凡名寜者皆金曲也今按乾寧肅寧等皆
　金舊名至其辭則元時所製詳見經世大典
奠玉幣奏　按奠玉幣及下送神望燎等皆闕所奏之
　曲葢當時未曽製定
郊祀樂章欽成之曲神其降康俾我多益　按多益舊
　訛來益據元文類改
郊祀樂章明成之曲陶匏薦誠馨聞在徳　按馨聞據
　元文類改
郊祀樂章皇帝出入小次惟天為大惟帝饗帝　按為
　字舊訛惟字今改
郊祀樂章皇帝出中壝暢我陽明饗儀惟大　按陽明
　舊訛揚明據元文類改
宗廟樂章世祖中統四年至至元三年七室樂章　按
　至元舊訛元元今改
宗廟樂章太宗第二室四方賓貢南北來同百司分置
　胄教肇崇　按原本闕四方賓貢四字又於司字上
　闕百字據經世大典補
宗廟樂章皇伯考卓沁苐四室威武鷹揚冡位克當
　按原本武字克字俱闕據經世大典補
宗廟樂章初獻升殿登歌祀事有嚴太宫有侐　按太
　宫舊訛太官據元文類改
宗廟樂章烈祖苐一室　按烈字舊訛列今改
宗廟樂章文舞退武舞進奏和成之曲干戈屈盤濯濯
　厥靈　按屈字舊訛曲據元文類改
宗廟樂章皇帝詣酌尊所奏順成之曲列侯百辟濟濟
　宣威　按宣字原本闕據經世大典補
宗廟樂章武宗至大以後親祀攝事樂章　按原本脱
　事字據經世大典補
宗廟樂章順宗苐六室　按苐六室上闕五室并樂章
　以樂舞篇所載十室考之其苐五及顯宗之室樂名
　徳成之曲無射宫一成其餘室數皆與此合所謂㤗
　定十室也又考經世大典載文宗即位更定十室毁
　顯宗神主而以順宗居苐五成宗武宗仁宗以次遞
　遷又升祔明宗為苐九而英宗仍苐十於是削顯宗徳
　成之曲而有明宗永成之章故此志亦削之也但既
　削樂章而六七八九室數仍從㤗定舊號殊為疎略
宗廟樂章武宗苐八室奏威成之曲　據元文類作禧
　成
宗廟樂章明宗祔廟奏永成之曲猗那皇明世纉神武
　按世纉舊訛世賛據元文類改
社稷樂章南吕二成倉庾坻京繄誰之賜　按南吕舊
　訛南宫繄誰訛繄維今改
社稷樂章正位酌獻奏保寧之曲異世同徳於皇聖造
　按聖造舊訛聖昭據元文類改
先農樂章初獻升壇註降同　按舊本無降同二字小
　注據元文類補
先農樂章亞終獻奏咸寧之曲太蔟宫　按太蔟二字
　舊闕據元文類補
先農樂章送神奏鎮寧之曲焄蒿悽愴萬靈來娭神靈
　具醉聿言旋歸　按娭字舊訛唉言字舊訛吉今據
　文義改
先農樂章望瘞位奏肅寧之曲太蔟宫　按太蔟二字
　舊闕據元文類改
宣聖樂章奠幣奏明安之曲黍稷非馨惟神之聴　按
　非馨舊訛惟馨據闕里文獻考改
宣聖樂章亞獻奏文安之曲　按闕里文獻考所載元時
　亞獻樂章與此逈異又有分獻十哲樂章史未之載
宣聖樂章送神奏慶明之曲佑我皇家億載萬年　按
　佑我以下舊本闕六字據元文類補
