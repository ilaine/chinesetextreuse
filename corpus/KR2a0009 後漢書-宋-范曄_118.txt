一百十上
　　宋　　宣　　城　　太　　守范　　煜撰
　　唐　　章　　懐　　太　　子　　　賢注
　文苑列傳第七十上
　　杜篤傳
杜篤字季雅京兆杜陵人也髙祖延年宣帝時為御史
大夫(前書延年字幼公周之子也為御史大夫延/年居父官府不敢當舊位臥坐皆易其處也)篤少
博學不修小節不為鄉人所禮居美陽與美陽令遊數
從請託不諧頗相恨令怨收篤送京師會大司馬吳漢
薨光武詔諸儒誄之篤於獄中為誄辭最髙帝美之賜
帛免刑篤以闗中表裏山河先帝舊京不宜改營洛邑
乃上奏論都賦曰臣聞知而復知是為重知(韓詩外傳/曰知者知)
(其所知乃/為知矣)臣所欲言陛下已知故略其梗概(梗概猶/粗略也)不
敢具陳昔般庚去奢行儉於亳(帝王紀曰般庚以耿在/河北迫近山川自祖辛)
(以來奢淫不絶般庚乃南渡河徙都於亳/人咨嗟相怨不欲徙乃作書三篇以告之)成周之隆乃
即中洛(周成王就土/中都洛陽也)遭時制都不常厥邑(尚書曰不常/厥邑于今五)
(遷/)賢聖之慮盖有優劣霸王之姿眀知相絶守國之埶
同歸異術或棄去阻阸務處平易(淮南子曰武王克殷/欲築宫於五行之山)
(周公曰不可夫五行之山固塞險阻之地使我徳能覆/之則天下納其貢職者固矣使我有暴亂之行則天下)
(之伐我難也髙誘注云/眀周公恃徳不恃險也)或據山帯河并吞六國(謂秦/也)或
富貴思歸不顧見襲或掩空擊虚自蜀漢出(韓生勸項/羽都闗中)
(羽曰富貴不歸故鄉如衣錦夜行乃歸都/彭城而髙祖自蜀漢出襲擊之也見前書)即日車駕策
由一卒(前書戍卒婁敬説髙祖都/闗中即日車駕西都長安)或知而不從久都墝
埆(謂光武久都洛陽也墝埆薄地也前書張良曰洛/陽田地薄四面受敵墝音古交反埆音古角反)臣
不敢有所據竊見司馬相如揚子雲作辭賦以諷主上
臣誠慕之伏作書一篇名曰論都謹并封奏如左皇帝
以建武十八年二月甲辰升輿洛邑廵于西嶽(光武紀/曰甲寅)
(西廵/狩)推天時順斗極(揚雄長楊賦曰順斗極運天闗極/北極星也言順斗建及北極之星)
(運轉而/行也)排閶闔入函谷(閶闔天門也函谷故闗/在今洛州新安縣也)觀阸於
崤黽圖險於隴蜀(圖猶規/度也)其三月丁酉行至長安經營
宫室傷愍舊京即詔京兆廼命扶風齋肅致敬告覲園
陵悽然有懐祖之思(懐思/也)喟乎以思諸夏之隆(喟歎/聲)遂
天旋雲遊造舟于渭北􁚺涇流(爾雅曰天子造舟造並/也以舟相並而濟也􁚺)
(舟度也音胡郎反方言闗而東或謂舟為航説文/􁚺字在方部今流俗不解遂與杭字相亂者誤也)千乘
方轂萬騎駢羅衍陳於岐梁東横乎大河(衍布也横絶/流度也楚辭)
(曰横大江/兮揚舲也)瘞后土(瘞埋也謂埋牲幣也爾雅曰祭地曰/瘞埋后土祠在今蒲州汾隂縣北也)
禮邠郊(甘泉祭天所也/在邠地之郊)其嵗四月反于洛都眀年有詔
復函谷闗作大駕宫(大駕見儒林傳大駕/宫即天子行幸也)六王邸髙車
廐於長安修理東都城門(長安外城門東面/北頭第一門也)橋涇渭往
往繕離觀東臨霸滻西望昆眀北登長平(長平坂名也/在池陽宫南)
(也/)䂓龍首撫未央覛平樂儀建章(龍首山名蕭何於其/上作未央宫撫廵也)
(或云撫亦模其字從木覛視也音麥平樂觀名/建章宫名並在城西謂光武䂓模而修理也)是時山
東翕然狐疑意聖朝之西都懼闗門之反拒也(恐西都/置闗所)
(以拒外/山東也)客有為篤言彼塪井之潢汙固不容夫吞舟(塪/井)
(喻小也莊子曰塪井之蛙潢汙渟水也吞舟大/魚也賈誼曰彼尋常之汙瀆豈容夫吞舟之魚)且洛邑
之渟瀯曷足以居乎萬乘哉(揚雄甘泉賦曰梁弱水之/濎瀯濎瀯小貎也渟音天)
(鼎反瀯音/烏逈反)咸陽守國利噐不可久虚以示姦萌(老子曰/國之利)
(噐不可/以示人)篤未甚然其言也故因為述大漢之崇(崇髙/盛也)世
據廱州之利而今國家未暇之故以喻客意(喻曉/也)曰昔
在强秦爰初開畔(畔疆/界也)霸自岐廱國富人衍卒以并兼
桀虐作亂(衍饒也音以戰反桀/虐如桀之無道也)天命有聖託之大漢大
漢開基髙祖有勲斬白蛇屯黑雲(前書髙祖斬大蛇有/一老嫗夜哭曰吾子)
(白帝子今赤帝子斬之故曰白蛇/又吕后曰季所居上常有雲氣)聚五星於東井提干
將而呵暴秦(髙祖初至霸上五星聚東井干將劒/名也髙祖曰吾提三尺劒取天下)蹈滄
海跨崑崙(揚雄長楊賦曰横巨海漂/崑崙此言蹈跨喻逺大也)奮彗光埽項軍(彗/星)
(者所以除舊布/新也故曰埽)遂濟人難蕩滌于泗沂(項羽都彭城泗/水沂水近彭城)
(地也蕩滌/謂誅之也)劉敬建策初都長安(解見班/固傳)太宗承流守之
以文(太宗文帝也繼體/之君以文徳守之)躬履節儉側身行仁食不二味
衣無異采賑人以農桑率下以約已曼麗之容不悦於
目鄭衛之聲不過於耳(曼美/也)佞邪之臣不列於朝巧偽
之物不鬻於市(禮記曰用噐不中度不鬻於市布帛精/麄不中數廣狹不中量不鬻於市姦色)
(亂正色不/鬻於市)故能理升平而刑㡬措富衍於孝景功傳於
後嗣(前書景帝時太倉之粟紅腐而不/可食都内之錢貫朽而不可校也)是時孝武因其
餘財府帑之蓄始有鉤深圖逺之意探冒頓之罪(前書/冒頓)
(殺其父頭曼單于又為書使遺髙后曰孤僨之君生於/沮澤之中長於平野牛馬之域數至邉境願遊中國陛)
(下獨立孤僨獨居兩主不樂無/以自娛願以所有易其所無)校平城之讐(校報也冒/頓單于圍)
(髙祖於平城七/日故報之也)遂命票騎(票騎將軍/霍去病也)勤任衞青(青為大/將軍霍)
(去病/舅也)勇惟鷹揚軍如流星(毛詩曰時惟鷹揚注云如鷹/之飛揚也長揚賦曰疾如奔)
(星/)深之匈奴割裂王庭(匈奴王庭也長楊/賦曰遂獵乎王庭)席卷漠北叩
勒祁連(漠沙漠也祁連匈奴中山/名也叩擊也勒謂銜勒也)横分單于屠裂百蠻
(百蠻夷狄/之總稱也)燒罽帳(罽毛/布也)繫閼氏(單于妻/號也)燔康居灰珍竒
(康居西域國/也居音渠)椎鳴鏑(前書曰冒頓作鳴/鏑今之髐箭也)釘鹿蠡(蠡音離/匈奴有)
(左右鹿蠡王/前書作谷蠡)馳阬岸獲昆彌(昆彌西/域國也)虜􁘲侲(方言侲養/馬人也字)
(書侲音眞字書無􁘲字諸家並曰􁘲侲為粟牘西域/國名也傳讀如此不知所出今有肅特國恐是也)驅
騾驢馭宛馬(大宛國名/出汗血馬)鞭駃騠(駿馬也駃音決騠音啼/生七日而超其母也)
拓地萬里威震八荒肇置四郡據守敦煌(四郡謂酒泉/武威張掖敦)
(煌/也)并域屬國一郡領方(并西域以屬國都尉主之/以敦煌一郡部領西方也)立候
隅北建䕶西羌(揚雄解嘲曰西北一候孟康注云敦煌/玉門闗候也置䕶羌校尉以主西羌)
捶驅氐僰寥狼卭莋(捶擊也寥狼猶擥擾也/氐僰卭莋並西南夷號)東攠烏桓
蹂轔濊貊(字書攠亦摩字音靡方言云摩滅也/蹂踐也轔轢也音吝濊貊東夷號也)南羈鉤
町水劒强越(羈係也鉤町西南夷也水劒謂戈船/將軍等下水誅南越也鉤町音劬挺)殘夷
文身海波沫血(榖梁傳曰越人被髪/文身沫血水沫如血)郡縣日南漂槩朱
崖(武帝元鼎六年平南越以為南海蒼梧鬱林合浦交/阯九眞日南朱崖儋耳九郡漂槩謂摩近之也前書)
(音義曰珠崖言珠若崖也此作朱古字通茂陵書/曰珠崖郡都郎曋去長安七千三百里曋音審)部尉
東南兼有黄支(揚雄解嘲曰東南一尉孟康注云會稽/東部都尉也前書自都盧國船行可二)
(月餘有黄支國俗/與珠崖相類也)連緩耳𤨏雕題(緩耳耳下垂即儋耳/也禮記曰南方曰蠻)
(雕題交阯鄭𤣥注曰謂刻其身以丹靑/湼之也王逸注楚辭曰雕畫也題額也)摧天督(即天竺/國也)
牽象犀椎蜯蛤碎瑠璃甲瑇瑁戕觜觽(郭義恭廣志曰/瑇瑁形似龜出)
(南海甲謂取其甲也戕殘也觜觽大龜/亦瑇瑁之屬觜音子期反觽音以規反)於是同穴裘褐
之域(同穴挹婁之屬也/衣裘褐北狄也)共川鼻飲之國(前書賈捐之曰/駱越之俗父子)
(同川而浴相/習以鼻飲也)莫不袒跣稽顙失氣虜伏(稽止也方言曰/顙額顙也以額)
(至地而稽止也宋玉髙唐賦曰虎豹豺/貁失氣恐喙言其恐懼如奴虜之伏也)非夫大漢之盛
世藉廱土之饒得御外理内之術孰能致功若斯故創
業於髙祖嗣傳於孝恵徳隆於太宗財衍於孝景威盛
於聖武政行於宣元侈極於成哀祚缺於孝平傳世十
一歴載三百(髙祖至平帝十一代歴渉也合二百十四/年此言三百者謂出二百年渉三百年也)
徳衰而復盈道微而復章(謂吕氏亂而文帝立昌/邑廢而宣帝中興也)皆莫
能遷於廱州而背於咸陽宫室寢廟山陵相望髙顯𢎞
麗可思可榮羲農已來無兹著眀夫廱州本帝皇所以
育業(周始祖后稷封邰公劉居豳文王居/酆武王居鎬並在闗中故曰育業也)霸王所以衍
功戰士角難之場也(衍廣也秦/都闗中也)禹貢所載厥田惟上(尚/書)
(雍州厥/田上上)沃野千里原隰彌望保殖五榖桑麻條暢濵據
南山帯以涇渭號曰陸海蠢生萬類(濵近也前書東方/朔曰漢都涇渭之)
(南此謂天下/陸海之地)楩柟檀柘蔬果成實畎瀆潤淤水泉灌溉
(説文曰淤澱滓也顧野/王曰今水中泥草也)漸澤成川粳稻陶遂(薛君注韓/詩曰陶暢)
(也爾雅曰/遂生也)厥土之膏畝價一金(前書東方朔曰酆鎬之/間號為土膏其價畝一)
(金一金一/斤金也)田田相如鐇钁株林(相如言地皆沃美相類/也廣雅曰鐇椎也音甫)
(袁反埤蒼云鐇鏟也謂以/鏟钁去林木之株蘖也)火耕流種功淺得深(以火燒/所伐林)
(株引水溉之/而布種也)既有蓄積阸塞四臨西被隴蜀南通漢中
北據谷口東阻嶔巖(谷口在今雲陽縣榖梁傳秦襲鄭/蹇叔送其子而戒之曰汝必死於)
(崤之巖崯之下嶔/巖謂崤也嶔音吟)闗函守嶢山東道窮(函函谷闗也嶢/謂嶢山之闗也)
(在藍田南故武/闗之西嶢音堯)置列汧隴廱偃西戎(廱音/擁)拒守褒斜嶺
南不通杜口絶津朔方無從(杜塞谷口絶/黄河之津)鴻渭之流徑
入于河大船萬艘轉漕相過東綜滄海西綱流沙朔南
暨聲諸夏是和(尚書曰朔南暨聲/教注云朔北方也)城池百尺阸塞要害
闗梁之險多所衿帯(衿帯衣服之/要故以喻之)一卒舉礧千夫沈滯
(礧石也前書匈奴乘/隅下礧石音力對反)一人奮㦸三軍沮敗(淮南子曰狹/路津闗大山)
(石塞龍蛇蟠簦笠居羊腸道魚/笥門一人守險千人弗敢過也)地埶便利介胄剽悍可
與守近利以攻逺(剽急疾也悍勇也所據險要故/可守近士卒勇疾故可攻逺也)士卒
易保人不肉袒(左傳鄭伯肉袒牽羊以降楚言/闗中士卒易與保守不降下也)肇十有
二是為贍腴(尚書曰肇十有二州謂雍梁荆徐揚青兗/冀幽豫并營也雍州田第一故曰贍腴今)
(流俗北地之良沃者為贍者也○劉/攽曰注案文北當作以又衍一者字)用霸則兼并(謂秦/并六)
(國/也)先據則功殊(髙祖先入闗功/為諸侯最也)修文則財衍行武則士
要(修文徳則財産富衍若用/武則士皆奮勵而要功也)為政則化上簒逆則難誅
(地險固故/難誅也)進攻則百尅退守則有餘斯固帝王之淵囿
而守國之利噐也逮及亡新時漢之衰偷忍淵囿簒噐
慢違(偷忍猶盜竊也/淵囿謂秦中也)徒以埶便莫能卒危(卒音倉/忽反)假之
十八誅自京師(莽居攝簒位十八年/公賔就始斬之也)天畀更始不能引
維(畀與也言更始不能/持其綱維故致敗亡)慢藏招寇復致赤眉(易曰慢藏/誨盜又曰)
(負且乘致寇至言更/始為赤眉所破也)海内雲擾諸夏滅微羣龍並戰未
知是非(赤伏符曰四夷雲擾龍鬬于野易曰龍戰于野/謂更始敗後劉永張步等重起未知受命者為)
(誰/也)于時聖帝赫然申威荷天人之符兼不世之姿(聖帝/光武)
(也天人符謂彊華自闗中持赤伏符也前書曰王吉/上疏曰欲化之主不代出言有時間出難常遇也)受命
於皇上獲助於靈祗(皇上謂天也尚書曰惟皇上帝降/𠂻於下人靈祇謂滹沱氷及白衣)
(老父/等也)立號髙邑搴旗四麾(搴拔/也)首策之臣運籌出竒(前/書)
(髙祖曰運籌帷幄之中決勝千里之外子房是也出竒/謂陳平從髙祖定天下凡六出竒計以比鄧禹馮異吳)
(漢耿弇/等也)虓怒之旅如虎如螭(詩曰闞如虓虎注云虎之/怒虓然也史記周武王誓)
(衆曰如虎如羆如豺如螭杜預注左/傳曰螭山神獸形也虓音呼交反)師之攸向無不靡
披盖夫燔魚剸蛇莫之方斯(尚書今文泰誓篇曰太子/發升舟中流白魚入于王)
(舟王跪取出以燎羣公咸曰休哉鄭𤣥注云燔魚/以祭變禮也剸割也音之兗反謂髙祖斬蛇也)大呼
山東響動流沙要龍淵首鏌鋣(龍淵劒解見韓稜傳説/文鏌鋣大㦸也音莫邪)
(首謂建之於首也吳越春秋/有莫邪劒義與此不同也)命騰太白親發狼弧(騰馳/也太)
(白天之將軍狼弧並星名也史記曰天苑東有大星曰/天狼下有四星曰弧宋均注演孔圖曰狼為野將用兵)
(象也合誠圖曰弧/主司兵兵弩象也)南禽公孫北背强胡西平隴冀東據
洛都乃廓平帝宇濟蒸人於塗炭成兆庶之亹亹遂興
復乎大漢(爾雅曰亹亹勉也易/曰成天下之亹亹)今天下新定矢石之勤
始瘳(瘳差/也)而主上方以邊垂為憂忿葭萌之不柔(揚子/雲長)
(楊賦曰遐萌為之不安謂逺人也案篤此賦每取子雲/甘泉長楊賦事意此葭即遐也時蜀郡守將史歆及交)
(阯徴側反盧芳亡入匈/奴故云忿其不柔也)未遑於論都而遺思廱州也(遺/猶)
(留/也)方躬勞聖思以率海内厲撫名將略地疆外信威於
征伐展武乎荒裔(信讀/曰申)若夫文身鼻飲緩耳之主椎結
左衽鐻鍝之君(結音髻前書尉佗椎結箕踞注云如今/兵士椎頭髻也孔子曰微管仲吾其被)
(髪左衽矣鐻音渠吕反山海經曰神武羅穿耳以鐻郭/璞注云金銀噐之名未詳形制鍝音牛于反埤蒼曰鍝)
(鋸也案今夷狄好穿耳以垂金/寳等此並謂夷狄之君長也)東南殊俗不羈之國西
北絶域難制之鄰靡不重譯納貢請為藩臣上猶謙譲
而不伐勤(前書司馬相如曰上/猶謙譲而未俞也)意以為獲無用之虜不
如安有益之民略荒裔之地不如保殖五榖之淵(左傳/曰吾)
(將畧地焉/畧取也)逺救於己亡不若近而存存也(易曰成性/存存也)今
國家躬修道徳吐恵含仁湛㤙沾洽時風顯宣(前書司/馬相如)
(難蜀父老曰湛㤙汪濊湛音沈易通卦騐曰巽氣退則/時風不至萬物不成冬至廣莫風至立春條風至春分)
(明庶風至立夏清明風至夏至景風至立秋/涼風至秋分閶闔風至立冬不周風至也)徒垂意於
持平守實務在愛育元元茍有便於王政者聖主納焉
何則物罔挹而不損道無隆而不移陽盛則運陰滿則
虧(淮南子曰孔子觀桓公之廟有噐焉謂之宥坐孔子/曰善哉乎得見此噐顧曰弟子取水水至灌之其中)
(則正其盈則覆孔子遽然革容曰善哉持盈者乎子貢/在側曰請問持盈曰挹而損之曰何謂挹而損之曰夫)
(物盛而衰樂極而悲日中而移月盈而虧是故聰明睿/智守之以愚多聞博辯守之以儉武力毅勇守之以畏)
(富貴廣大守之以陋徳施天下守之以/讓此五者先王所以守天下而弗失也)故存不忘亡安
不諱危雖有仁義猶設城池也(易曰君子存不/忘亡安不忘危)客以利
噐不可久虛而國家亦不忘乎西都何必去洛邑之渟
瀯與篤後仕郡文學掾以目疾二十餘年不闚京師篤
之外髙祖破羌將軍辛武賢以武略稱(前書武賢狄道/人為破羌將軍)
(以勇武稱左將/軍慶忌之父)篤常嘆曰杜氏文明善政而篤不任為
吏(謂杜周及延年並/以文法著名也)辛氏秉義經武而篤又怯於事外
内五世至篤衰矣女弟適扶風馬氏建初三年車騎將
軍馬防擊西羌請篤為從事中郎戰沒於射姑山所著
賦誄弔書讃七言女誡及雜文凡十八篇又著明世論
十五篇子碩豪俠以貨殖聞
　　王隆傳
王隆字文山馮翊雲陽人也王莽時以父任為郎後避
難河西為竇融左䕶軍建武中為新汲令(新汲縣屬潁/川郡故城在)
(今許州扶/溝縣西也)能文章所著詩賦銘書凡二十六篇初王莽
末沛國史岑子孝亦以文章顯莽以為謁者著頌誄復
神説疾凡四篇(岑一字孝山/著出師頌)
　　夏恭傳
夏恭字敬公梁國䝉人也習韓詩孟氏易講授門徒常
千餘人王莽末盜賊從横攻沒郡縣恭以㤙信為衆所
附擁兵固守獨安全光武即位嘉其忠果召拜郎中再
遷太山都尉和集百姓甚得其歡心恭善為文著賦頌
詩勵學凡二十篇四十九卒官諸儒共諡曰宣明君子
牙少習家業著賦頌讃誄凡四十篇舉孝廉早卒鄉人
號曰文徳先生
　　傅毅傳
傅毅字武仲扶風茂陵人也少博學永平中於平陵習
章句因作廸志詩曰咨爾庶士迨時斯朂(迨及也/朂勉也)日月
逾邁豈云旋復(尚書曰日月逾邁逾過邁行/言日月之過往不可復還也)哀我經營
旅力靡及(旅陳也言已欲經營仁義之/道然非陳力之所能及也)在兹弱冠靡所
庶立(禮記年二十曰弱冠言已在/弱冠之嵗無所庶㡬成立也)於赫我祖顯于殷國
(謂傅/説也)二迹阿衡克光其則(阿倚衡平也言依倚之以取/平也謂伊尹也髙宗命傅説)
(曰爾尚明保予罔俾阿衡專美有商故曰二/迹也言傅説功比伊尹而能光大其法則也)武丁興商
伊宗皇士(武丁殷王髙宗也伊惟宗尊也詩曰思皇多/士皇美也言武丁所以能興殷者惟尊皇美)
(之士謂/傅説)爰作股肱萬邦是紀奕世載徳迄我顯考(易曰/徳積)
(載載/重也)保膺淑懿纘修其道(纘繼/也)漢之中葉俊乂式序秩
彼殷宗光此勲緒(中葉謂宣帝中興秩序也言漢代序/殷髙宗用傅説之事光大其勲功而)
(用其緒𦙍也謂傅介子以軍功封義陽侯傅喜論議正/直為大司馬封髙武侯傅晏為孔鄉侯傅商為汝昌侯)
(建武中傅俊/為昆陽侯也)伊余小子穢陋靡逮懼我世烈自兹以墜
誰能革濁清我濯溉(毛詩曰誰能執熱逝不以濯此言/誰能革易我之濁而以清泉溉濯)
(我/也)誰能昭闇啓我童昧先人有訓我訊我誥訓我嘉務
誨我博學爰率朋友尋此舊則契濶夙夜庶不懈忒(詩/云)
(與子契濶契濶謂辛/苦也懈怠也忒差也)秩秩大猷紀綱庶式匪勤匪昭匪
壹匪測(詩大雅曰秩秩大猷聖人莫之秩秩美也猷道/也庶衆也式法也言美哉乎大道可以綱紀衆)
(法若不勤勵則不能昭明/其道不専一則不能深測)農夫不怠越有黍稷(尚書曰/若農服)
(田力穡乃亦有秋惰農/自安乃其罔有黍稷也)誰能云作考之居息(考成也言/誰能有所)
(作而居息閑暇可能/成者言必湏勤之也)二事敗業多疾我力(二事謂事不/專一也疾害)
(也言為事不專/則多害其力也)如彼遵衢則罔所極(遵循也如循長路/則不知所終極也)
二志靡成聿勞我心如彼兼聼則溷於音(聿辭也溷亂/也志不專一)
(徒煩勞於我心兼/聼衆聲則音亂)於戲君子無恒自逸徂年如流鮮兹
暇日(人當自勉修徳義専志勤學不可自放/逸年之過往如流少有閑暇之日也)行邁屢稅
胡能有迄(行邁之人屢稅駕停止何能有/所至也言當自朂不可中廢也)密勿朝夕聿
同始卒(韓詩曰密勿從事密勿黽勉也聿律/也卒終也言朝夕黽勉終始如一也)毅以顯宗
求賢不篤士多隐處故作七激以為諷建初中肅宗博
召文學之士以毅為蘭臺令史拜郎中與班固賈逵共
典校書毅追美孝明皇帝功徳最盛而廟頌未立乃依
清廟作顯宗頌十篇奏之(清廟詩周頌篇名/序文王之徳也)由是文雅
顯於朝廷車騎將軍馬防外戚尊重請毅為軍司馬待
以師友之禮及馬氏敗免官歸永元元年車騎將軍竇
憲復請毅為主記室崔駰為主簿及憲遷大將軍復以
毅為司馬班固為中䕶軍憲府文章之盛冠於當世毅
早卒著詩賦誄頌祝文七激連珠凡二十八篇
　　黄香傳
黄香字文彊江夏安陸人也年九嵗失母思慕憔悴殆
不免䘮(免䘮/終䘮)鄉人稱其至孝年十二太守劉䕶聞而召
之署門下孝子甚見愛敬香家貧内無僕妾躬執苦勤
盡心奉養遂博學經典究精道術能文章京師號曰天
下無䨇江夏黄童初除郎中元和元年肅宗詔香詣東
觀讀所未嘗見書香後告休及歸京師時千乘王冠(千/乘)
(貞王伉章帝子也/冠謂二十加冠也)帝㑹中山邸乃詔香殿下顧謂諸王
曰此天下無䨇江夏黄童者也左右莫不改觀後召詣
安福殿言政事拜尚書郎數陳得失賞賚增加嘗獨止
宿臺上晝夜不離省闥帝聞善之永元四年拜左丞功
滿當遷和帝留增秩六年累遷尚書令後以為東郡太
守香上疏讓曰臣江淮孤賤愚矇小生經學行能無可
算錄遭值太平先人餘福(謝承書香代為冠/族葉令況之子也)得以弱冠
特䝉徴用連階累任遂極臺閣訖無纎介稱報㤙効死
誠不意悟卒被非望顯拜近郡尊位千里臣聞量能授
官則職無廢事因勞施爵則賢愚得宜臣香小醜少為
諸生典郡從政固非所堪誠恐矇頓孤忝聖㤙又惟機
密端首至為尊要(謂尚/書令)復非臣香所當久奉承詔驚惶
不知所裁臣香年在方剛適可驅使(論語曰及其壯也/血氣方剛言少壯)
(也/)願乞餘㤙留備冗官賜以督責小職任之宫䑓煩事
以畢臣香螻蟻小志誠瞑目至願土灰極榮帝亦惜香
幹用久習舊事復留為尚書令增秩二千石賜錢三十
萬是後遂管樞機甚見親重而香亦祗勤物務憂公如
家十二年東平清河奏訞言卿仲遼等所連及且千人
香科别據奏全活甚衆每郡國疑罪輒務求輕科愛惜
人命每存憂濟又曉習邊事均量軍政皆得事宜帝知
其精勤數加㤙賞疾病存問賜醫藥在位多所薦達寵
遇甚盛議者譏其過倖延光元年遷魏郡太守郡舊有
内外園田常與人分種收榖嵗數千斛香曰田令商者
不農王制仕者不耕(王制曰上農夫食九人下士/視上農夫禄足以代耕也)伐冰
食禄之人不與百姓爭利(伐冰解見/馮衍傳)乃悉以賦人課令
耕種時被水年飢乃分奉禄及所得賞賜班贍貧者於
是豐富之家各出義榖助官稟貸荒民獲全後坐水潦
事免數月卒於家所著賦牋奏書令凡五篇子瓊自有
傳
　　劉毅傳
劉毅北海敬王子也初封平望侯(平望縣屬/北海郡)永元中坐
事奪爵毅少有文辯稱元初元年上漢徳論并憲論十
二篇時劉珍鄧耽尹兌馬融共上書稱其美安帝嘉之
賜錢三萬拜議郎
　　李尤傳
李尤字伯仁廣漢雒人也少以文章顯和帝時侍中賈
逵薦尤有相如揚雄之風召詣東觀受詔作賦拜蘭臺
令史稍遷安帝時為諫議大夫受詔與謁者僕射劉珍
等俱撰漢記後帝廢太子為濟陰王尤上書諫爭順帝
立遷樂安相年八十三卒所著詩賦銘誄頌七歎哀典
凡二十八篇尤同郡李勝亦有文才為東觀郎著詩誄
頌論數十篇
　　蘇順傳
蘇順字孝山京兆霸陵人也和安間以才學見稱好養
生術隐處求道晚乃仕拜郎中卒於官所著賦論誄哀
辭雜文凡十六篇時三輔多士扶風曹衆伯師亦有才
學著誄書論四篇(三輔決錄注曰衆與鄉里蘇孺文竇/伯向馬季長並逰宦唯衆不遇以壽)
(終于/家)又有曹朔不知何許人作漢頌四篇
　　劉珍傳
劉珍字秋孫(諸本時有作祕孫者其人名珍/與祕義相扶而作秋者多也)一名寳南
陽蔡陽人也少好學永初中為謁者僕射鄧太后詔使
與校書劉騊駼馬融及五經博士校定東觀五經諸子
傳記百家藝術整齊脫誤是正文字永寜元年太后又
詔珍與騊駼作建武已來名臣傳遷侍中越騎校尉延
光四年拜宗正明年轉衞尉卒官著誄頌連珠凡七篇
又撰釋名三十篇以辯萬物之稱號云
　　葛龔傳
葛龔字元甫梁國寜陵人也和帝時以善文記知名(龔/善)
(為文奏或有請龔奏以干人者龔為作之其人寫之忘/自載其名因并寫龔名以進之故時人為之語曰作奏)
(雖工宜去葛/龔事見笑林)性慷慨壯烈勇力過人安帝永初中舉孝
廉為太官丞上便宜四事拜蕩隂令(蕩隂縣名今相/州縣也蕩音湯)辟
太尉府病不就州舉茂才為臨汾令居二縣皆有稱績
著文賦碑誄書記十二篇
　　王逸傳
王逸字叔師南郡宜城人也元初中舉上計吏為校書
郎順帝時為侍中著楚辭章句行於世其賦誄書論及
雜文凡二十一篇又作漢詩百二十三篇子延壽字文
考有儁才少遊魯國作靈光殿賦後蔡邕亦造此賦未
成及見延夀所為甚竒之遂輟翰而已曾有異夢意惡
之乃作夢賦以自厲後溺水死時年二十餘(張華博物/志曰王子)
(山與父叔師到泰山從鮑子眞學算到魯賦/靈光殿歸度湘水溺死文考一字子山也)
　　崔琦傳
崔琦字子瑋涿郡安平人濟北相瑗之宗也少遊學京
師以文章博通稱初舉孝廉為郎河南尹梁冀聞其才
請與交冀行多不軌(軌法/也)𤦺數引古今成敗以戒之冀
不能受乃作外戚箴其辭曰赫赫外戚華寵煌煌昔在
帝舜徳隆英皇(帝舜妃娥皇女英帝堯之女聰明貞仁/事舜於畝畝之中事瞽叟謙讓恭敬思)
(盡婦/道也)周興三母(列女傳曰太姜者太王之妃賢而有色/生太伯仲廱王季化導三子皆成賢徳)
(太王有事必諮謀焉太姙者王季之妃端懿誠莊維徳/之行及其有身目不視惡色耳不聼惡聲而生文王太)
(姒者文王之妃號曰文母思媚太姜太姙旦夕/勤勞以進婦道文王理外文母理内生十男也)有莘崇
湯(列女傳曰湯娶有莘氏女徳髙而明伊尹為之媵/臣佐湯致王訓正後宫嬪御有序咸無嫉妬也)宣
王晏起姜后脫簪(列女傳曰周宣王嘗夜卧而晏起姜/后乃脫簪珥待罪於永巷使其傅母)
(通言王曰妾不才妾之淫心見矣至使君王失禮而晏/朝以見君王樂色而忘徳也敢請婢子之罪王乃勤於)
(政早朝晏罷/卒成中興焉)齊桓好樂衞姬不音(列女傳曰齊桓公好/淫樂衞姬不聼鄭衞)
(之/音)皆輔主以禮扶君以仁達才進善以義濟身爰暨末
葉漸已頽虧貫魚不叙九御差池(易曰貫魚以宫人寵/謂王者之御宫人如)
(貫魚之有次叙不偏愛也禮后夫人已下進御之法云/凡天子進御之儀從后而下十五日徧自下始以象月)
(之初生漸進至盛法陰道之義也其法九嬪已下皆九/九而御則女御八十一人為九夕也世婦二十七人為)
(三夕九嬪為一夕夫人為一夕凡十/四夕后當一夕故曰十五日一徧也)晉國之難禍起於
麗(獻公麗/姬也)惟家之索牝雞之晨(尚書曰牝雞無晨牝雞/之晨惟家之索孔安國)
(注云索盡也雌代雄鳴則/家盡婦奪夫政則國亡也)專權擅愛顯己蔽人陵長間
舊圯剝至親(左傳曰少陵長新間舊/言其亂政也圯毁也)並后匹嫡(左傳曰/辛伯諗)
(周桓公曰並后/匹嫡亂之本也)淫女斃陳(陳夏姬通於孔寧儀行父又/通於靈公夏姬之子徴舒弑)
(靈公楚伐陳/滅之見左傳)匪賢是上番為司徒(詩小雅也番幽王之/后親黨也幽王淫色)
(不尚賢徳之人寵其后/親而以番為司徒之官)荷爵負乘采食名都(易曰負且/乘負也者)
(小人之事也乘也者君子之噐也以小人而乘君子之/噐寇必至也毛詩曰皇父孔聖作都于向皇父幽王后)
(之親黨也向邑也以/向為皇父食采邑也)詩人是刺徳用不憮(憮大也音呼/謂詩人刺番)
(為司徒及皇父都向用其/后親黨是以其徳不大也)暴辛惑婦拒諌自孤(暴虐也/紂字受)
(徳名辛以其暴虐故曰暴辛惑婦謂惑妲己也紂/智足以拒諫祖伊諌紂紂不從自孤為獨夫也)蝠蛇
其心縱毒不辜(字書蝠音福即蝎蝠也此當作蝮音芳/福反不辜謂葅梅伯脯鬼侯之類也)
諸父是殺孕子是刳天怒地忿人謀鬼圖甲子昧爽身
首分離(王子比干紂之諸父也紂殺之尚書曰紂刳剔/孕婦為周武王所伐甲子日紂衣其寳衣赴火)
(而死武王乃斬/以輕吕之劒也)初為天子後為人螭(左傳曰螭魅魍魎/杜預注云螭山神)
(獸形故以比/紂之惡也)非但耽色母后尤然不相率以禮而競奬
以權先笑後號卒以辱殘(母后不能循用禮法爭競相/勸以擅權柄也易曰旅人先)
(笑而後號咷言初雖恃權埶/而笑後競罹禍而號哭也)家國泯絶宗廟燒燔末嬉
䘮夏(末嬉桀妃有施氏女羙於色薄於徳女子行丈夫/心桀嘗置末嬉於膝上聼用其言昏亂失道湯遂)
(放桀於南巢/見列女傳)襃姒斃周(周幽王嬖襃姒/為犬戎所殺也)妲己亡殷趙靈
沙丘(趙武靈王以長子章為太子後得吳娃愛之生子/何乃廢章而立何後自號主父立何為王吳娃死)
(何愛㢮主父憐章北面臣詘於其弟欲分趙王章於代/計未決主父及王遊於沙丘宫公子章以其徒作亂公)
(子成與李兌自國起兵公子章敗往走主父主父開之/成兌因圍主父宫章死成兌謀曰以章故圍主父即解)
(兵吾屬夷矣乃遂圍主父令宫人後出者夷宫中人悉/出主父欲出不得飢探雀􁈸而食之三月餘死沙丘宫)
(見史/記)戚姬人豕吕宗以敗(解見皇/后紀)陳后作巫卒死於外
(孝武帝陳皇/后以巫蠱廢)霍欲鴆子身乃罹廢(孝宣帝霍皇后霍光/之女欲謀毒太子被)
(廢/)故曰無謂我貴天將爾摧無恃常好色有歇微無怙
常幸愛有陵遲無曰我能天人爾違患生不徳福有慎
機(無徳而貴寵者患害之所生也左傳曰/無徳而禄殃也若慎其機事則有福也)日不常中月
盈有虧履道者固仗埶者危微臣司戚敢告在斯𤦺以
言不從失意復作白鵠賦以為風(風讀/曰諷)梁冀見之呼𤦺
問曰百官外内各有司存天下云云豈獨吾人之尤君
何激刺之過乎琦對曰昔管仲相齊樂聞譏諫之言蕭
何佐漢乃設書過之吏(○劉攽曰案/吏當作史)今將軍累世台輔
任齊伊公(伊尹/公旦)而徳政未聞黎元塗炭不能結納貞良
以救禍敗反復欲鉗塞士口杜蔽主聼將使𤣥黄改色
馬鹿異形乎(史記趙髙欲為亂恐羣臣不聼乃先設驗/持鹿獻胡亥曰馬也胡亥笑曰丞相誤耶)
(問左右或黙或言馬以阿順髙或言鹿髙因陰/中諸言鹿者以法後羣臣畏髙髙遂作亂也)冀無以
對因遣琦歸後除為臨濟長不敢之職解印綬去冀遂
令刺客陰求殺之客見琦耕於陌上懐書一卷息輒偃
而詠之客哀其志以實告琦曰將軍令吾要子今見君
賢者情懐忍忍(忍忍猶/不忍也)可亟自逃吾亦於此亡矣𤦺得
脱走冀後竟捕殺之所著賦頌銘誄箴弔論九咨七言
凡十五篇
　　邊韶傳
邊韶字孝先陳留浚儀人也以文學知名教授數百人
韶口辯曾晝日假臥(左傳趙盾坐而假寐杜/注云不脫衣裳而臥也)弟子私謿
之曰邊孝先腹便便(便音蒲/堅反)懶讀書但欲眠韶潛聞之
應時對曰邊為姓孝為字腹便便五經笥但欲眠思經
事寐與周公通夢静與孔子同意師而可謿出何典記
謿者大慙韶之才㨗皆此類也桓帝時為臨潁侯相徴
拜太中大夫著作東觀再遷北地太守入拜尚書令後
為陳相卒官著詩頌碑銘書策凡十五篇
　
　
　
　
　
　
　後漢書卷一百十上
　後漢書卷一百十上考證
杜篤傳所著賦誄弔書讚七言女誡及雜文凡十八篇
　又著明世論十五篇○何焯曰後書不立藝文志故
　具載著述篇數
王隆傳沛國史岑子孝注岑一字孝山著出師頌○何
　焯曰作出師及和熹鄧后頌者又一史岑李善文選
　注得之此注誤也傳已著明所著四篇
　
　
　
　
　
　
　
　
　後漢書卷一百十上考證
