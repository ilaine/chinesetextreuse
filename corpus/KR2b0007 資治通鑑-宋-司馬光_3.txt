
　資治通鑑巻二　　　　　宋　司馬光　撰
　　　　　　　　　　　　　　胡三省　音註
　周紀二(起昭陽赤奮若盡上章困敦/凡四十八年起癸丑終庚子)
　　顯王(十一家諡法行見中外曰顯受禄于天曰顯/百辟惟刑曰顯周公蓋未有此諡而周之末)
　　　(世諡顯王曰顯意謂後世/傳寫周公諡法者遺之)
元年齊伐魏取觀津(康曰齊伐魏魏惠王請獻觀以和/即觀津余按班志信都國有觀津)
(縣與齊相去甚逺且趙地也又東郡有畔觀縣水經大/河故瀆東逕五鹿之野又東逕衞國故城南古卙觀也)
(此其魏之觀津歟徐廣曰觀今衛縣史記正義曰魏州/觀城縣古觀國國語云觀國夏太康第五弟之所封也)
(觀工/喚翻)　趙侵齊取長城(劉昭志濟北盧縣有長城史記/蘇代説燕王曰齊有長城鉅防)
(即/此)
三年魏韓㑹于宅陽(水經注曰滎澤之際有沙城世謂/水城非也魏冉走芒卯入北宅即)
(此宅陽城括地志曰宅陽故/城在鄭州滎陽縣東十七里)　秦敗魏師韓師于洛陽
(洛陽在洛水之北周公遷殷民於此/謂之成周班志屬河南郡敗補邁反)
四年魏伐宋
五年秦獻公敗三晉之師于石門(水經注馮翊雲陽縣/有石門山括地志在)
(雍州三原縣西北三十二里又曰堯門山俗名石門上/有路其狀若門故老云堯鑿山為門因名之武徳中於)
(此山南置石門縣/貞觀中改雲陽縣)斬首六萬王賜以黼黻之服(黼者刺/繡為斧)
(形黻者刺繡為兩已相背孔頴達曰白與/黒謂之黼黑與青謂之黻黼音甫黻音弗)
七年魏敗韓師趙師于澮(澮古外翻括地志澮水在絳/州翼城縣東南二十五里水)
(側有皮/牢城)秦魏戰于少梁(班志馮翊夏陽縣故少梁師古/曰本梁國為秦所滅至惠文王)
(十一年更名夏陽康曰魏有大梁故此稱/少以别之少詩沼翻夏戸雅翻更工衡翻)魏師敗績獲
魏公孫痤(左傳師大崩曰/敗績痤才何翻)　衞聲公薨子成矦速立
燕桓公薨子文公立(燕因肩翻侯考異曰史記蘇秦傳/謂之燕文  按春秋時北燕簡公)
(已稱公文公之子易王尋稱王/豈文公獨稱侯乎今從世家)　秦獻公薨子孝公立
(索隱曰孝/公名渠梁)孝公生二十一年矣是時河山以東彊國六
(河自龍門上口南抵華陰而東流秦國在河之西山自/鳥鼠同穴連延為長安南山至于泰華秦國在山之西)
(韓魏趙齊楚燕六國皆在河/山以東華戸化翻燕因肩翻)淮泗之間小國十餘(南陽/郡平)
(氏縣東南有桐柏大復山淮水所出東南至淮陵入海/泗水出魯國卞縣西南至方與入沛宋魯鄒滕薛郳等)
(國國於其間齊威王/所謂泗上十二諸侯)楚魏與秦接界魏築長城自鄭濱
洛以北有上郡(鄭縣周宣王母弟鄭桓公封邑班志屬/京兆洛水名非伊洛之洛也水經注渭)
(水東過華隂縣北洛水入焉洛水古漆沮之水也又有/長澗水南出泰華之山側長城東而北流注于渭史記)
(所謂魏築長城自鄭濱洛者也宋白曰今華州東南魏/長城是也上郡漢屬并州隋唐之綏州延州秦漢之上)
(郡地也/濱音賓)楚自漢中南有巴黔中(漢中郡漢屬益州自晉/以後為梁州巴即春秋)
(巴子之國漢為巴郡屬益州唐為巴渝渠果諸州之/地黔中漢為牂牁郡之地唐為黔中節度黔渠今翻)皆
以夷翟遇秦(翟與/狄同)擯斥之不得與中國之㑹盟(擯必刃/翻與讀)
(曰/預)於是孝公發憤布徳修政欲以彊秦(憤房粉翻懣也/怒也朱元晦曰)
(憤者心求通/而未得之意)
八年孝公下令國中曰昔我穆公自岐雍之間修徳行
武東平晉亂以河為界西霸戎翟廣地千里天子致伯
諸侯畢賀(令力正翻號令也命令也令者出於上而行/於下者也岐山周太王所邑班志岐山在扶)
(風美陽縣西雍縣屬扶風秦穆公娶晉獻公之女獻公/卒晉國亂穆公納惠公惠公立而背河外之賂又閉秦)
(糴穆公伐晉執惠公既而歸之始征晉河東置官司惠/公卒子懷公立穆公納文公而晉亂平又能用由余及)
(孟明以霸西戎天子致伯者周禮九命作伯古有九州/一為王畿八州八伯各主其方之諸侯致伯者以方伯)
(之任致之穆公也雍於/用翻伯如字背蒲妹翻)為後世開業甚光美㑹往者厲
躁簡公出子之不寜國家内憂未遑外事三晉攻奪我
先君河西地醜莫大焉(為于偽翻史記秦厲共公卒子/躁公立躁公卒立其弟懷公四)
(年庻長鼂闈懷公公自殺乃立靈公靈公卒子獻公不/得立立靈公之季父是為簡公公卒而惠公立惠公卒)
(子出子立二年庶長改殺出子迎立獻公于河西河西/地即魏所有西河之外史記正義曰自華州北至同州)
(並魏河西之地躁則到翻共讀曰/恭鼂古朝字長知兩翻華戸化翻)獻公即位鎭撫邊境
徙治櫟陽(史記秦獻公二年始治櫟陽徐廣註曰即漢/萬年縣余按漢志櫟陽萬年為兩縣皆屬馮)
(翊後漢始省併宋白曰櫟陽秦舊縣漢高祖既葬太上/皇於萬年陵仍分櫟陽置萬年縣以為陵邑理櫟陽城)
(中故櫟陽城亦名萬年城後漢省櫟陽縣入萬年縣後/魏大統中分萬年置鄣丘宣武又分置廣陽縣周明帝)
(省萬年入高陵廣陽二縣更於武安城中别置萬年縣/唐武徳元年又改廣陽為櫟陽元和十五年並移𨽻奉)
(先縣以奉景/陵櫟音藥)且欲東伐復穆公之故地修穆公之政令
寡人思念先君之意常痛於心賓客羣臣有能出奇計
彊秦者吾且尊官與之分土(謂裂地以封之使各/有分土分扶問翻)於是
衞公孫鞅聞是令下乃西入秦公孫鞅者衞之庶孫也
好刑名之學(師古曰劉向别錄云中子學好刑名刑名/者循名以責實其尊君卑臣崇上抑下合)
(於六經説者曰刑刑家名名家即太史公所論六家之/二也此説非劉原父曰刑名即并學兩家術耳公孫非)
(姓氏以其先出於衞父為衞侯則稱為/公子祖為衞侯則稱為公孫鞅於兩翻)事魏相公孫痤
痤知其賢未及進㑹病魏惠王往問之曰公叔病如有
不可諱(相息亮翻痤才戈翻不可諱/謂死也俗語有之人不諱死)将奈社稷何公叔
曰痤之中庶子衞鞅(自戰國以來大夫之/家有中庶子有舍人)年雖少有奇
才(少詩/照翻)願君舉國而聽之王嘿然公叔曰君即不聽用
鞅必殺之無令出境王許諾而去(令力/丁翻)公叔召鞅謝曰
吾先君而後臣(先後皆/去聲)故先為君謀後以告子(此先後/皆如字)
(為于/偽翻)子必速行矣鞅曰君不能用子之言任臣又安能
用子之言殺臣乎卒不去(卒子/恤翻)王出謂左右曰公叔病
甚悲乎欲令寡人以國聽衞鞅也旣又勸寡人殺之豈
不悖哉(悖蒲/内翻)衞鞅旣至秦因嬖臣景監以求見孝公(嬖/博)
(計翻又卑義翻史記正義監甲暫/翻康曰景姓楚之族監古銜切非)説以富國彊兵之術
公大悦與議國事(説式/芮翻)
十年衞鞅欲變法秦人不悦衞鞅言於秦孝公曰夫民
不可與慮始而可與樂成(夫音扶/樂音洛)論至徳者不和於俗
成大功者不謀於衆是以聖人茍可以彊國不灋其故
(索隱曰言救弊為政之術所為茍可/以彊國則不必須要法於故事也)甘龍曰不然(索隱/曰甘)
(姓龍名甘姓出春秋時甘昭公子帶/之後姓譜又曰甘姓商甘盤之後)因民而教者不勞
而成功緣法而治者吏習而民安之(治直/吏翻)衞鞅曰常人
安於故俗學者溺於所聞(溺奴/歴翻)以此兩者居官守法可
也非所與論於灋之外也智者作法愚者制焉賢者更
禮不肖者拘焉(更工/衡翻)公曰善以衞鞅為左庻長(劉邵爵/制曰春)
(秋傳有庻長鮑商君為政備其法品為十八級合闗内/侯列侯凡二十等其制因古義古者天子寄軍政於六)
(卿居則以田警則以戰所謂入使治之出使長之素信/者與衆相得也故啓伐有扈乃召六卿大夫之在軍為)
(将者也及周之六卿亦以居軍在國也則以比長閭胥/族師黨州長鄉大夫為稱其在軍也則以司馬将軍卒)
(伍為號所以異在國之名也秦依古制其在軍賜爵為/等級其師人皆更卒也有功賜爵則在軍吏之例自一)
(等以上至不更四等皆士也大夫以上至五大夫五等/比大夫也九等依九命之義也曰左庻長至大庻長比)
(九卿也闗内侯者依古圻内子男之義也秦都山西以/闗内為王畿故曰闗内侯也列侯者依古列國諸侯之)
(義也然則卿大夫士下之品皆倣古比朝之制而異其/名亦所以殊軍國也古者以車戰兵車一乘步卒七十)
(二人分翼左右車大夫在左御者處中勇士為右凡七/十五人一爵曰公士者步卒之有爵為公士者也二爵)
(曰上造造成也古者成士升於司徒曰造士雖依此名/皆步卒也三爵曰簮褭御駟馬者要褭者古之名馬也)
(駕駟馬其形似簮故云簮褭也四爵曰不更不更者為/車右不復與凡更卒同也五爵曰大夫大夫在車左者)
(也六爵為官大夫七爵為公大夫八爵為公乘九爵為/五大夫皆軍吏也吏民爵不得過公乘者得貰與子若)
(同産然則公乘者軍吏之爵最高者也雖非臨戰得公/乘車故曰公乘也十爵為左庻長十一爵為右庻長十)
(二爵為左更十三爵為中更十四爵為右更十五爵為/少上造十六爵為大上造十七爵為駟車庻長十八爵)
(為大庻長十九爵為闗内侯二十爵為列侯自左庻長/至大庻長皆卿大夫皆軍将也所将皆庻人更卒也故)
(以庻更為名大庻長即大将軍也左右/庻長即左右偏裨将軍也長知丈翻)卒定變法之令
令民為什伍而相收司連坐(索隱曰收司謂相糾發也/一家有罪則九家連舉發)
(若不糾舉則九家連坐師古曰五人為伍二伍為什康/曰司猶管也為什伍之法使之相司相管秦有見知連)
(坐法余謂連坐者一家有罪什伍皆/相連坐罪也見知乃漢法卒子恤翻)告姦者與斬敵首
同賞(索隱曰謂告姦一人則得爵/一級故曰與斬敵首同賞)不告姦者與降敵同
罰(索隱曰律降敵者誅其身沒其家今/匿姦者言常與之同罰降户江翻)有軍功者各以
率受上爵(率音/律)為私鬭者各以輕重被刑大小僇力本
業耕織致粟帛多者復其身(僇力竹翻古戮字説文并/力也字林音遼復方目翻)
(漢法除其賦税/役皆謂之復)事末利及怠而貧者舉以為收孥(索隱/曰末)
(利謂工商糾舉而收録其妻子没為奴婢秦法一人有/罪收其室家至漢文帝元年始除收孥相坐法孥音奴)
宗室非有軍功論(論議也有戰功之可論/也論盧困翻康盧昆切)不得為屬籍
(屬籍宗屬之籍也孔頴達曰漢之同宗有屬籍則周家/繫之以姓是也周禮小史之官掌定帝繫世本知世代)
(昭穆屬/殊玉翻)明尊卑爵秩等級各以差次(白虎通曰爵者盡/也所以盡人才也)
(毛晃曰大夫以上預燕饗然後賜爵秩以/章有徳秩職也官也積也次也常也序也)名田宅臣妾
衣服有功者顯榮無功者雖富無所芬華令既具未布
恐民之不信乃立三丈之木於國都市南門募民有能
徙置北門者予十金(予讀/曰與)民怪之莫敢徙復曰能徙者
予五十金(復扶/又翻)有一人徙之輙予五十金(李云金方寸/重一斤為一)
(金程大昌演繁露曰二/十兩為一金亦為一鎰)乃下令令行朞年秦民之國都
(之往也/如也)言新令之不便者以千數於是太子犯法衞鞅
曰法之不行自上犯之太子君嗣也(嗣祥/吏翻)不可施刑刑
其傅公子䖍黥其師公孫賈(墨湼其面曰黥黥音渠京/翻為後秦殺商君鞅張本)
明日秦人皆趨令(索隱曰趨者向也/附也音七喻翻)行之十年秦國道
不拾遺山無盜賊民勇於公戰怯於私鬭鄉邑大治(自/是)
(年至三十一年商鞅死蓋鞅之行其法而致/效在十年之間又十年而致禍治直吏翻)秦民初言
令不便者有來言令便衞鞅曰此皆亂法之民也盡遷
之於邊其後民莫敢議令
　臣光曰夫信者人君之大寶也(夫音/扶)國保於民民保
　於信非信無以使民非民無以守國是故古之王者
　不欺四海(孔穎達曰自/今本昔曰古)霸者不欺四鄰善為國者不
　欺其民善為家者不欺其親不善者反之欺其鄰國
　欺其百姓甚者欺其兄弟欺其父子上不信下下不
　信上上下離心以至於敗所利不能藥其所傷所獲
　不能補其所亡豈不哀哉昔齊桓公不背曹沫之盟
　晉文公不貪伐原之利魏文侯不棄虞人之期(姓譜/曹本)
　(自顓頊之𤣥孫陸終之子六安是為曹姓周武王封/曹狹于邾故邾曹姓也又云曹叔振鐸之後武王母)
　(弟也後以為氏史記齊桓公伐魯魯荘公請平桓公/許之與盟於柯将盟曹沫以匕首劫桓公於壇上請)
　(反魯之侵地桓公許之曹沬去匕首而就臣位桓公/後悔欲殺曹沬管仲不可遂反所侵地於魯諸侯聞)
　(之皆信齊而欲附焉左傳晉文公圍原命三日之糧/原不降命去之諜出曰原将降矣軍吏曰請待之公)
　(曰得原失信所亡滋多退一舍而原降魏文侯事見/上卷威烈王二十三年背蒲妺反索隱曰沬音亡葛)
　(翻左傳榖梁並作曹劌然則沬/宜音劌沬劌聲相近而字異耳)秦孝公不廢徙木之
　賞此四君者道非粹白而商君尤稱刻薄又處戰攻
　之世天下趨於詐力猶且不敢忘信以畜其民(處昌/吕翻)
　(趨七喻翻畜/許六翻養也)况為四海治平之政者哉(治直/吏翻)
韓懿侯薨子昭侯立(諡法昭徳有勞曰/昭聖聞周達曰昭)
十一年秦敗韓師于西山(自宜陽熊耳東連嵩高南至/魯陽皆韓之西山敗補邁翻)
十二年魏韓㑹于鄗(班志鄗縣屬中山郡此時為趙地/後漢改為高邑唐為趙州柏鄉縣)
(贊皇縣地/鄗呼各翻)
十三年燕趙㑹于阿(燕因/肩翻)　趙齊宋㑹于平陸
十四年齊威王魏惠王㑹田于郊惠王曰齊亦有寶乎
威王曰無有惠王曰寡人國雖小尚有徑寸之珠照車
前後各十二乘者十枚(乘繩/證翻)豈以齊大國而無寶乎威
王曰寡人之所以為寶者與王異吾臣有檀子者(姓譜/云齊)
(公族有食采於瑕/丘檀城因以為氏)使守南城(城在齊之南/境故曰南城)則楚人不敢
為寇泗上十二諸侯皆來朝(朝直/遥翻)吾臣有盼子者使守
高唐則趙人不敢東漁于河(盼匹莧翻又披班翻按丁/度集韻盼與盻同盼子齊)
(之同姓即田盼也班志高唐縣屬平原郡杜預曰祝阿/西北有高唐城宋白曰齊州章丘縣古高唐春秋戰國)
(之時為齊邑故城在廢禹城縣/西四十里唐之禹城漢祝阿也)吾吏有黔夫者使守徐
州(姓譜齊有黔敖則黔亦姓也音其淹翻司馬彪曰魯/國薛縣六國時曰徐州徐音舒丁度集韻徐作俆音)
(同/)則燕人祭北門趙人祭西門(燕在齊之北趙在齊之/西賈逵曰燕趙畏齊故)
(祭以求福/燕因肩翻)徙而從者七千餘家吾臣有種首者使備盗
賊則道不拾遺(種章/勇翻)此四臣者将照千里豈特十二乘
哉惠王有慙色　秦孝公魏惠王㑹于杜平(班志京兆/有杜陵縣)
(故周之杜伯國也史記灌嬰傳嬰以昌平侯食邑于杜/平鄉正義曰杜平在唐之同州澄城縣界魏世家作杜)
(平/)　魯共公薨子康公毛立(共讀/曰恭)
十五年秦敗魏師于元里(史記正義曰元里亦在同/州澄城縣界敗補邁翻)斬
首七千級(秦法戰而斬敵人一首/者賜爵一級因謂之級)取少梁(少詩/照翻)　魏惠
王伐趙圍邯鄲楚王使景舍救趙(邯音寒鄲音丹昭屈/景皆楚之同姓楚強)
(族也屈/九勿翻)
十六年齊威王使田忌救趙初孫臏與龎涓俱學兵法
(姓譜周文王子康叔封於衞至武公子惠孫曾耳為衞/上卿因氏焉後有孫武孫臏俱善兵趙明誠金石錄有)
(漢安平相孫根碑云先出自有殷之裔子武王定周封/比干墓𦙍裔分析定曰孫焉姓譜又曰龎姓畢公高之)
(後支庻封于龎因氏焉臏頻忍翻刖刑也去膝葢骨鄭/𤣥曰周改臏作刖刖斷足也書傳云决闗梁踰城郭而)
(畧盗者其刑臏孫臏蓋以刖足故呼為臏説文/臏膝耑也類篇毘賓切龎薄江翻涓古𤣥翻)龎涓仕
魏為将軍(将軍之官自/周以來有之)自以能不及孫臏乃召之至則
以法斷其兩足而黥之(斷丁/管翻)欲使終身廢棄齊使者至
魏孫臏以刑徒陰見説齊使者(齊使疏吏翻/説式芮翻)齊使者竊
載與之齊(之往/也)田忌善而客待之進於威王威王問兵
法遂以為師於是威王謀救趙以孫臏為将辭以刑餘
之人不可乃以田忌為将而孫子為師居輜車中坐為
計謀(将即亮翻字林曰軿車有衣蔽無後轅者謂之輜/釋名曰有邸曰輜無邸曰輧傅子曰周曰輜車即)
(輦也康曰輧車也軍行所以載輜/重輜楚持翻輧蒲眠翻重直用翻)田忌欲引兵之趙孫
子曰夫解雜亂紛糾者不控拳(索隱曰謂事之雜亂紛/糾也解雜亂紛糾者當)
(善以手解之不可控拳而擊之余謂雜亂紛糾者謂人/鬭者耳非事也康曰拳與絭同絭者攘臂繩也余謂當)
(從索隱説康/説非夫音扶)救鬭者不搏撠(索隱曰搏撠音博㦸謂救/鬬者當善撝解之毋以手)
(相搏撠則其怒益熾矣按撠謂以手持撠以刺人也余/謂索隱之説善矣但以撠為持撠以刺人則非也撠如)
(漢書撠太后掖之撠師古曰撠謂拘/持之也毛晃曰索隱曰搏拘持曰撠)批亢擣虛形格勢
禁則自為解耳(索隱曰批白結翻亢苦浪翻按批者相/排批也音白滅翻亢言敵人相亢拒也)
(擣者擊也衝也虚空也謂前人相亢必須批之彼兵若/虚則衝擣之若批其相亢擊擣彼虛則是其形相格其)
(勢自禁止則彼自為解也康曰亢極也高也擣築也乘/其高亢而批之乘其虛而擣之則其勢自解批亢擣虛)
(所謂形格勢禁也余謂索隱之説為長蓋鬭者方相亢/拒則排批之使解虛者兩敵拒鬬力所不及之處擣之)
(則雖欲鬭其勢不能不解此易見也格各額翻格正也/又擊也鬭也吳都賦􁉾􁉾笑而被格本音如字協韻)
(音閣􁉾與彿/同音父沸翻)今梁趙相攻輕兵鋭卒必竭於外老弱疲
於内子不若引兵疾走魏都據其街路衝其方虛(康曰/虚音)
(墟余謂虛如字衝其方虚即上所謂擣/虚也索隱之説義亦如此走則凑翻)彼必釋趙以自
救是我一舉解趙之圍而收弊於魏也田忌從之十月
邯鄲降魏(邯音寒戰音/丹降户江翻)魏師還與齊戰于桂陵魏師大
敗(還從宣翻又音如字水經注濮渠與酸水㑹水東逕/滑臺城南又東南逕瓦亭南又東南㑹于濮濮渠之)
(側有漆城桂城亦曰桂陵即田忌敗魏師處史記正/義曰桂陵在曹州乘氏縣東南二十一里濮博木翻)
韓伐東周取陵觀廪丘(周室衰微戰國之時僅有七邑/漢時之河南洛陽穀成平陰偃)
(師鞏緱氏是也晉志曰周考王封周桓公孫惠公於鞏/號東周故戰國有東西周芒山首山其界也陵觀廪丘)
(皆當時邑聚之名史無所考/廪丘史記作邢丘觀古玩翻)　楚昭奚恤為相江乙言
於楚王曰人有愛其狗者狗嘗溺井(昭屈景楚之彊族/所謂三閭者也太)
(史公曰嬴姓分封為江/氏相息亮翻溺奴弔翻)其鄰人見欲入言之狗當門而
噬之今昭奚恤常惡臣之見亦猶是也(噬時制翻見謂/見楚王也惡烏)
(路/翻)且人有好揚人之善者王曰此君子也近之好揚人
之惡者王曰此小人也逺之(好呼到翻近者附近之近/去聲逺于願翻推而逺之)
(推吐/雷翻)然則且有子弑其父臣弑其主者而王終已不知
也(已音紀終已/猶言終身也)何者以王好聞人之美而惡聞人之惡
也王曰善寡人願兩聞之(江乙欲毁昭奚/恤故先設是言)
十七年秦大良造伐魏(索隱曰大良造即大上造余謂/大良造大上造之良者也按史)
(記秦紀孝公十年衞鞅為大良造将兵圍魏安邑降之/又按六國年表秦孝公之十年顯王之十七年所謂大)
(良造伐魏即衞鞅将兵也是時魏都安邑其兵猶強龎/涓太子申公子卭未敗安邑不應遽降於秦至顯王二)
(十九年卭軍既敗魏獻河西之地於秦始去安邑徙都/大梁史記六國表不書徙大梁而世家書之魏世家於)
(是年不書安邑降秦而秦紀孝公十年書之通鑑從魏/世家於顯王二十九年書魏去安邑徙大梁而是年不)
(書魏安邑降秦蓋亦疑而除去之但大良造/之下當有衞鞅二字意謂傳寫通鑑者逸之)　諸侯圍
魏襄陵(史記正義曰襄陵故城在兖州鄒縣余按魏境/時不至於鄒班志河東有襄陵縣師古曰晉襄)
(公之陵因以名縣括地志襄陵在晉州臨汾縣東南三/十五里宋白曰後魏為禽昌縣隋大業二年改為襄陵)
(縣以趙襄子晉襄/公俱陵於是邑也)
十八年秦衞鞅圍魏固陽降之(魏有上郡北至固陽漢/五原郡稒陽縣是也括)
(地志固陽在銀州銀城縣界按魏築長城自鄭濱洛黄/北抵銀州至勝州固陽縣為塞也固陽有連山東至)
(河西南至夏㑹等州/降户江翻夏戸雅翻)　魏人歸趙邯鄲(邯音寒/鄲音丹)與趙盟
漳水上(記曲禮曰蒞牲曰盟盟者殺牲歃血誓於神也/天下太平之時諸侯不得擅相與盟惟天子巡)
(狩至方岳之下㑹畢乃與諸侯相盟同好惡奨王室以/昭事神訓民事君凡國有疑則盟詛其不信者至於五)
(霸有事而㑹不協而盟盟之為法先鑿地為方坎殺牲/於坎上割牲左耳盛以珠盤又取血盛以王敦用血為)
(盟書成乃歃血而讀書左傳云坎用牲加書是也班志/濁漳水出上黨長子縣鹿谷山東至鄴入清漳水經曰)
(出長子縣發鳩山東至武安縣與清漳㑹謂之交漳口/又東過鄴縣列人又東北過鉅鹿信都謂之衡漳又東)
(北過平舒縣南而/東入海漳諸良翻)　韓昭侯以申不害為相(諡法昭徳/有勞曰昭)
(聖聞周達曰昭姓譜四岳之後封于申周有/申伯鄭有大夫申侯齊有申鮮虞相息亮翻)申不害者
鄭之賤臣也學黄老刑名以干昭侯(黄老黄帝/老子之書)昭侯用
為相内修政教外應諸侯十五年終申子之身國治兵
彊(治直/吏翻)申子嘗請仕其從兄(從才用翻羣/從之從同)昭侯不許申
子有怨色昭侯曰所為學於子者欲以治國也(為于偽/翻治直)
(之/翻)今将聽子之謁而廢子之術乎已其行子之術而廢
子之請乎子嘗教寡人修功勞視次第今有所私求我
将奚聽乎申子乃辟舍請罪曰君眞其人也(辟讀/曰避)昭侯
有弊袴命藏之(袴苦故翻/脛衣也)侍者曰君亦不仁者矣不賜
左右而藏之昭侯曰吾聞明主愛一嚬一咲嚬有為嚬
咲有為咲今袴豈特嚬咲哉吾必待有功者(言袴雖弊/其直猶重)
(固不止於嚬咲也然人主之嚬咲所闗甚大昭侯姑以/此為言耳為于偽翻嚬與顰同愁蹙之貌咲古笑字)
十九年秦商鞅築冀闕宫庭於咸陽(索隱曰冀闕即魏/闕也爾雅觀謂之)
(闕郭璞曰宫門雙闕也釋名闕在門兩旁中間闕然為/道也三輔黄圖曰人臣至此必思其所闕少爾雅宫謂)
(之室郭璞曰宫謂圍繞之也説文曰庭朝中也蒼頡篇/曰庭直也風俗通曰庭正也言縣庭郡庭朝庭皆取平)
(均正直也三輔黄圖曰山南為陽水北為陽山水皆在/陽故曰咸陽漢高帝更名新城武帝更名渭城屬右扶)
(風括地志咸陽故城在雍州咸陽縣東十五里在長安/城北四十五里宋白曰咸陽縣本周王季所都秦又都)
(之三秦記秦都在九嵕山南渭水北山水俱陽故名咸/陽二十九年秦始封衞鞅于商號商君史以後所封書)
(之/)徙都之令民父子兄弟同室内息者為禁(息止也秦/俗父子兄)
(弟同室居止商君始更制禁同室内息者堯教民以人/倫教之有序有别秦用西戎之俗至於男女無别長幼)
(無序商君今為之禁古道也烏可例言之白虎通曰父/矩也以法度教子也子孳也孳孳無已也兄况也况父)
(法也弟悌也/心順行篤也)并諸小鄉聚集為一縣縣置令丞凡三十
一縣廢井田開阡陌(周禮六鄉鄉萬二千五百家又百/家之内曰鄉五鄙為縣縣二千五)
(百家此六遂之縣也四甸為縣此州里之縣也周制天/子地方千里分為百縣縣有四郡左傳趙鞅所謂上大)
(夫受縣下大夫受郡者也秦并天下置三十六郡以監/天下之縣自是始統于郡矣釋名曰縣懸也懸于郡也)
(漢書音義所謂大曰鄉小曰聚亦秦制也廣雅曰聚聚/居也音慈諭翻縣令丞之官始此令音力正翻令命也)
(告也律也法也長也使為一縣之長以行誥命法律也/丞翊也副貳也成周之制田方里為井井九百畝八家)
(各耕百畝其中百畝八十畝為公田二十畝為廬舍史/記正義曰南北曰阡東西曰陌劉伯荘曰開田界道使)
(不相干長/知兩翻)平斗桶權衡丈尺(桶索隱音統非也當作甬/音勇斛也沈括曰予受詔)
(考鍾律及鑄渾儀求秦漢以來度量斗升計六斗當今/之一斗七升九合秤三斤當今十三兩一斤當今四兩)
(三分兩之一一兩當今六銖半為升中方古尺二寸五/分十分分之三今尺一寸八分百分分之四十五強)
　秦魏遇于彤(彤周彤伯所封之國國于王畿之内史/記六國年表商君反死彤地則其地當)
(在漢京兆鄭縣/界彤徒冬翻)　趙成侯薨公子緤與太子爭立緤敗
奔韓(緤私列翻趙成侯敬侯之/子名種太子肅侯語也)
二十一年秦商鞅更為賦税法行之(井田既廢則周什/一之法不復用葢)
(計畝而為賦税/之法更工衡翻)
二十二年趙公子范襲邯鄲不勝而死(邯音寒/鄲音丹)
二十三年齊殺其大夫牟　魯康公薨子景公偃立
衞更貶號曰侯服屬三晉(周成王封康叔為衞侯其後/世進爵為公今寖以弱小貶)
(號曰侯貶/悲檢翻)
二十五年諸侯㑹于京師(時天下宗周以洛陽為京師/京大也師衆也京師衆大之)
(名/也)
二十六年王致伯于秦(伯如字伯者周/二伯九伯之任)諸侯皆賀秦秦
孝公使公子少官帥師㑹諸侯于逢澤以朝王(左傳逢/澤有介)
(麋焉宋地也杜預註曰地理志言逢澤在滎陽開封縣/東北逺疑非括地志曰逢澤在汴州浚儀縣東南二十)
(四里帥/音率)
二十八年魏龎涓伐韓韓請救于齊齊威王召大臣而
謀曰蚤救孰與晚救成侯曰不如勿救(鄒忌為齊/相封成侯)田忌
曰弗救則韓且折而入於魏(折而/設翻)不如蚤救之孫臏曰
夫韓魏之兵未弊而救之(臏頻忍翻又毘/賓翻夫音扶)是吾代韓受
魏之兵顧反聽命于韓也且魏有破國之志韓見亡必
東面而愬於齊矣(見亡言見有亡國/之勢也愬告愬也)吾因深結韓之親
而晚承魏之弊則可受重利而得尊名也王曰善乃隂
許韓使而遣之(陰闇也使/疏吏翻)韓因恃齊五戰不勝而東委
國于齊齊因起兵使田忌田嬰田盼将之(盼與盻同音/匹莧翻将即)
(亮翻下同又/音如字領也)孫子為師以救韓直走魏都(走音/奏)龎涓聞
之去韓而歸(龎薄江翻/涓工𤣥翻)魏人大發兵以太子申為将以
禦齊師孫子謂田忌曰彼三晉之兵素悍勇而輕齊(将/即)
(亮翻悍下罕/翻又音汗)齊號為怯善戰者因其勢而利導之兵法
百里而趨利者蹷上将五十里而趨利者軍半至(此孫/武子)
(兵法也趨七喻翻魏武帝曰蹷其月翻蹷猶挫也劉氏/曰蹷猶斃也半至謂軍趨利前後不相屬半至半不至)
(也屬陟/玉翻)乃使齊軍入魏地為十萬竈明日為五萬竈又
明日為二萬竈龎涓行三日大喜曰我固知齊軍怯入
吾地三日士卒亡者過半矣(過工/禾翻)乃棄其步軍(句斷龎/薄江翻)
(涓圭/淵翻)與其輕鋭倍日并行逐之(并行兼程而行也倍日/一日行兩日之程亦兼)
(程/也)孫子度其行暮當至馬陵(司馬彪志魏郡元城縣註/云左傳成七年㑹馬陵杜)
(預志在縣東南龎涓死處虞喜志林馬陵在濮州鄄城/東北六十里澗谷深可以置伏度徒洛翻鄄吉椽翻)
馬陵道陿而旁多阻隘可伏兵(陿與狹同/隘烏懈翻)乃斫大樹白
而書之曰龎涓死此樹下於是令齊師善射者萬弩夾
道而伏期曰暮見火舉而俱發龎涓果夜到斫木下見
白書以火燭之讀未畢萬弩俱發魏師大亂相失龎涓
自知智窮兵敗乃自剄曰遂成豎子之名(龎薄江翻涓/工𤣥翻剄古)
(頂翻斷首也康古定切非豎/殊遇翻説文豎使布短衣)齊因乘勝大破魏師虜太
子申成侯鄒忌惡田忌(鄒以國為氏/惡烏路翻)使人操十金卜於
市(操七/刀翻)曰我田忌之人也我為将三戰三勝欲行大事
可乎卜者出因使人執之田忌不能自明率其徒攻臨
淄(臨淄齊國都也城臨淄水因以為名班志臨淄屬/齊國臣瓚曰臨淄即營丘太公營之淄荘持翻)求
成侯不克出奔楚(為下齊復/田忌張本)
二十九年衞鞅言於秦孝公曰秦之與魏譬若人有腹
心之疾非魏幷秦秦即并魏何者魏居嶺阨之西(索隱/曰蓋)
(安邑以東山巔險阨之地今蒲州中條以/東連汾晉之險嶝皆其地也阨於革翻)都安邑與秦
界河(秦魏以河/為界也)而獨擅山東之利(擅市/戰翻)利則西侵秦病
則東收地今以君之賢聖國賴以盛而魏往年大破於
齊諸侯畔之可因此時伐魏魏不支秦必東徙然後秦
據河山之固東鄉以制諸侯(鄉讀/曰嚮)此帝王之業也公從
之使衞鞅将兵伐魏魏使公子卭将而禦之軍既相距
衞鞅遺公子卭書曰吾始與公子驩今俱為兩國将(将/即)
(亮翻遺/于季翻)不忍相攻可與公子面相見盟樂飲而罷兵以
安秦魏之民(樂音/洛)公子卭以為然乃相與㑹盟已飲(盟/已)
(而飲/也)而衞鞅伏甲士襲虜公子卭因攻魏師大破之魏
惠王恐使使獻河西之地於秦以和(使使下/疏吏翻)因去安邑
徙都大梁(班志陳留郡浚儀縣故大梁杜佑曰/汴州城西古城戰國時魏惠王所築)乃嘆曰
吾恨不用公叔之言(公叔言見/上八年)秦封衞鞅商於十五邑
(班志𢎞農郡商縣商君邑裴駰曰商於之地在今順陽/郡南鄉丹水二縣有商城在於中故謂之商於史記正)
(義曰丹水及商皆屬𢎞農今言順陽是魏晉始分置順/陽郡商及丹水皆屬之也水經註丹水逕南鄉丹水二)
(縣之間歴於中之北所謂商於者也杜佑曰今鄧州内/鄉縣東七里有於村蓋秦所謂商州商洛縣古商邑卨)
(所封也漢為/商縣於如字)號曰商君　齊趙伐魏　楚宣王薨子威
王商立
三十一年秦孝公薨子惠文王立公子䖍之徒告商君
欲反發吏捕之商君亡之魏(之如也/往也)魏人不受復内之
秦(内讀曰納怨其挾詐/以破魏師故不受)商君乃與其徒之商於發兵北
擊鄭(之往也如也鄭京兆之鄭縣也周宣王弟鄭桓公/采邑唐屬華州宋白續通典曰鄭縣古城在華州)
(郡城/北)秦人攻商君殺之車裂以狥盡滅其家(車裂古之/轘刑轘戸)
(串/翻)初商君相秦用法嚴酷嘗臨渭論囚渭水盡赤(相息/亮翻)
(水經渭水出隴西首陽縣鳥鼠山東流至秦都咸/陽南商君葢臨此以論囚决罪曰論論盧困翻)為相
十年人多怨之(按顯王十七年秦以商鞅為大良造十/九年商鞅徙秦都咸陽廢井田開阡陌)
(平權量二十一年更賦税法為/相當在是年至今年十年矣)趙良見商君商君問曰
子觀我治秦(治直/之翻)孰與五羖大夫賢(百里奚自賣以五/羖羊之皮為人養)
(牛秦穆公舉以為相秦人謂之/五羖大夫羖壮羊也羖音古)趙良曰千人之諾諾不
如一士之諤諤(引趙簡子之言諾/應聲也諤謇直也)僕請終日正言而無
誅可乎商君曰諾趙良曰五羖大夫荆之鄙人也穆公
舉之牛口之下(孟子百里奚虞人也以食牛干秦繆公/今曰荆之鄙人按史記晉滅虞執百里)
(傒為秦繆夫人媵百里傒亡秦走宛楚鄙人執之繆公/以五羖羊皮贖之以為上大夫傒讀與奚同繆讀與穆)
(同媵以證翻/宛於元翻)而加之百姓之上秦國莫敢望焉相秦六
七年而東伐鄭(謂左傳僖三十年與/晉圍鄭也相息亮翻)三置晉君一救荆
禍(三置晉君謂立惠公懷公文公也索隱曰十二諸侯/年表穆公二十八年㑹晉伐楚朝周此云救荆未詳)
(余按左傳晉既敗楚于城濮又敗秦於殽穆公使鬭克/歸楚求成所謂救荆禍蓋指此也秦諱楚故其國記率)
(謂楚為荆太史公取秦記為史記通/鑑又因史記而成書故亦以楚為荆)其為相也勞不坐
乘(古者車立乘惟/安車則坐乘耳)暑不張蓋(周禮輪人為蓋蓋/所以覆冒車上也)行於國
中不從車乘(乘繩/證翻)不操干戈(操五/刀翻)五羖大夫死秦國男
女流涕童子不歌謡舂者不相杵(記鄰有喪舂不相註/云相杵者以音聲相)
(勸相息/亮翻)今君之見也因嬖人景監以為主(事見上八年/嬖卑義翻又)
(博計翻監/甲暫翻)其從政也凌轢公族殘傷百姓(轢郎擊翻/車踐曰轢)公
子䖍杜門不出已八年矣君又殺祝懽而黥公孫賈(祝/姓)
(也古有巫史祝之官其子孫因以為姓或曰武/王封黄帝之後于祝其子孫因氏焉黥其京翻)詩曰得
人者興失人者崩(逸詩/也)此數者非所以得人也君之出
也後車載甲多力而駢脅者為驂乘(杜預曰駢脅合幹/也駢歩田翻乘繩)
(證翻驂/讀曰參)持矛而操闟㦸者旁車而趨(薛綜曰闟之為言/函也取四㦸函車)
(邊此蓋令力士旁車而趨有急則操翕㦸以禦之也後/漢志有闟㦸車晉志闟㦸車長㦸邪偃在後唐韻㦸名)
(曰闟音所及翻史記正義曰顧野王云矛鋋也方言云/矛吳楚江淮之間謂之鋋釋名曰㦸格也車旁有枝格)
(旁車之旁/音步浪翻)此一物不具君固不出書曰恃徳者昌恃力
者亡(逸書/也)此數者非恃徳也君之危若朝露(朝露易晞/言不久也)
而尚貪商於之富寵秦國之政(言以專秦國/之政為寵也)畜百姓之
怨(畜讀/曰蓄)秦王一旦捐賓客而不立朝(朝直/遥翻)秦國之所以
收君者豈其微哉(微少也趙良言豈少葢謂太子/與其師傅将挾怨而殺之也)商君
弗從居五月而難作(難乃旦翻史言商君/尚刑愎諫之禍速)
三十二年韓申不害卒(卒子/恤翻)
三十三年宋太丘社亡(班志沛郡有太丘縣又志曰宋/太丘社亡周鼎淪没於泗水中)
(爾雅右陵太丘釋云謂丘之西有大阜者為太丘/也宋太丘社亡蓋依丘作社於時亡去咎證也)鄒人
孟軻見魏惠王(鄒春秋之邾國也班志鄒縣屬魯/國宋白曰淄州鄒平縣漢舊縣)王曰
叟(叟者尊老之/稱稱尺證翻)不逺千里而來亦有以利吾國乎孟子
曰君何必曰利仁義而已矣(不逺千里言不/以千里為逺也)君曰何以
利吾國大夫曰何以利吾家士庻人曰何以利吾身上
下交征利而國危矣未有仁而遺其親者也未有義而
後其君者也(後戸/豆翻)王曰善(通鑑于此段前後書王因孟子之/文也中間叙孟子答魏王之言獨)
(改王曰君不與/魏之稱王也)初孟子師子思嘗問牧民之道何先子思曰
先利之孟子曰君子所以教民者亦仁義而已矣何必利子
思曰仁義固所以利之也上不仁則下不得其所上不義則
下樂為詐也(樂音/洛)此為不利大矣故易曰利者義之和也(易/乾)
(卦文/言)又曰利用安身以崇徳也(易大傳/之辭)此皆利之大者也
　臣光曰子思孟子之言一也夫唯仁者為知仁義之
　為利不仁者不知也(夫音/扶)故孟子對梁王直以仁義
　而不及利者所與言之人異故也
三十四年秦伐韓拔宜陽
三十五年齊王魏王㑹于徐州以相王(史記正義曰竹/書紀年云梁惠)
(王三十年下邳遷于薛改曰徐州續漢志曰魯國薛縣/六國時曰徐州與竹書合徐音舒相王者相立為王也)
　韓昭侯作髙門屈宜臼曰君必不出此門(許愼曰屈/宜臼楚大)
(大時在韓/屈九切翻)何也不時吾所謂時者非時日也夫人固有
利不利時(夫音/扶)往者君嘗利矣不作高門前年秦抜宜
陽今年旱君不以此時恤民之急而顧益奢此所謂時
詘舉贏者也(詘區勿翻徐廣曰時衰耗而作奢侈言國家/多難而勢詘此時宜恤民之急而舉事反若)
(有贏餘者失其所以為國之道矣/時詘舉贏蓋古語也贏怡成翻)故曰不時　越王無彊
伐齊(越王句踐之後自句踐至無彊/凡六世句音鉤踐音慈淺翻)齊王使人説之以伐
齊不如伐楚之利(説式/芮翻)越王遂伐楚楚人大敗之(敗補/邁翻)乘
勝盡取吳故地東至于浙江越以此散諸公族爭立或為
王或為君濱于海上(吳之故地漢㑹稽九江丹陽豫章/廬江廣陵臨淮等郡是也越初都)
(㑹稽其境北至于禦兒不能全有漢㑹稽一郡地及其/滅吳始幷有吳地今楚取吳地至于浙江則禦兒亦入)
(于楚矣浙江有三源發于太末者謂之穀水今之衢港/是也發于烏傷者水經謂之吳寧溪今之婺港是也發)
(下黝縣者班志謂之漸江水今之徽港是也三水合為/浙江東至錢唐入海浙折也言水屈折于羣山之間也)
(釋名曰江共也小水流入其中所公共也國于海上者/漢之甌越閩越駱越其後也浙之列翻濱音賓㑹古外)
(翻太末之太孟康音闥港古項翻婺/亡遇翻黝音伊閩眉中翻駱音洛)朝服于楚(朝直/遥翻)
三十六年楚王伐齊圍徐州(徐音/舒)　韓高門成昭侯薨
(卒如屈宜臼之/言卒子恤翻)子宣惠王立(宣惠複/諡也)　初洛陽人蘇秦
説秦王以兼天下之術(説式芮翻姓譜蘇己姓顓頊裔/孫吳囘生陸終陸終生昆吾封)
(於蘇至/周蘇公)秦王不用其言蘇秦乃去説燕文公曰燕之所
以不犯寇被甲兵者以趙之為蔽其南也(燕因肩翻/被皮義翻)且
秦之攻燕也戰於千里之外趙之攻燕也戰於百里之
内(燕南與趙接境戰於百里之内言其近也秦欲攻燕/自蒲潼下兵則為趙所隔故必逕上郡之西出雲中)
(九原然後至燕故/云戰於千里之外)夫不憂百里之患而重千里之外計
無過於此者(夫音扶計無過於此者/言燕計之過無甚於此)願大王與趙從親
(從子/容翻)天下為一則燕國必無患矣(此蘇秦為燕至計/先定於胷中者)文
公從之資蘇秦車馬以説趙肅侯曰當今之時山東之
建國莫彊於趙(説式芮翻建國/猶言立國也)秦之所害亦莫如趙然
而秦不敢舉兵伐趙者畏韓魏之議其後也秦之攻韓
魏也無有名山大川之限稍蠶食之傅國都而止(傅讀/曰附)
(傅著/之傅)韓魏不能支秦必入臣於秦秦無韓魏之規則禍
中於趙矣(中竹/仲翻)臣以天下地圖案之諸侯之地五倍於
秦料度諸侯之卒十倍於秦(料音聊又如/字度徒洛翻)六國為一并
力西鄉而攻秦(鄉讀/曰嚮)秦必破矣夫衡人者皆欲割諸侯
之地以與秦(衡讀曰横衡人/説客之連横者)秦成則其身富榮國被秦
患而不與其憂(與讀/曰預)是以衡人日夜務以秦權恐喝諸
侯以求割地(索隱曰恐起拱翻喝許曷翻又呼曷/翻謂相恐脅也鄒氏喝音憇義疎)故願
大王熟計之也竊為大王計莫如一韓魏齊楚燕趙為
從親以畔秦(從子容翻畔反也反秦之/所為也秦之所為者衡也)令天下之将相
㑹於洹水之上(令盧經翻使也将即亮翻相息亮翻徐/廣曰洹水出汲郡林慮縣水經洹水出)
(上黨泫氏縣東北出山逕鄴縣南又東過内/黄縣北入于白溝洹音桓又于元翻慮音廬)通質結盟
(質音/致)約曰秦攻一國五國各出鋭師或撓秦(服䖍曰撓/弱也音奴)
(教翻又音/乃卯翻)或救之有不如約者五國共伐之諸侯從親
以擯秦秦甲必不敢出於函谷以害山東矣(從子容翻/擯必刃翻)
(班志𢎞農郡𢎞農縣有秦函谷闗漢武帝從楊僕之請/移闗於新安縣文頴曰秦闗在𢎞農縣衡嶺後移在河)
(南穀成縣師古曰今桃林縣有洪溜澗水即古所謂函/谷其水北流入河夾河之岸尚有舊闗餘跡焉穀成即)
(新安杜佑曰漢函谷闗在漢新安/縣東北一里其秦闗在今靈寶縣)肅侯大説(索隱曰肅/侯名語諡)
(法剛徳克就曰肅執心/决斷曰肅説與悦同)厚待蘇秦尊寵賜賚之以約於
諸侯㑹秦使犀首伐魏大敗其師四萬餘人禽将龍賈
取雕陰(犀首魏官名公孫衍為此官因號犀首猶虎牙/将軍之稱龍姓出於龍伯氏或云出於御龍氏)
(班志上郡有雕隂道括地志雕陰故城在鄜/州洛交縣北二十里敗補邁翻稱尺證翻)且欲東兵
(言引兵/東下也)蘇秦恐秦兵至趙而敗從約(從子/容翻)念莫可使用
於秦者乃激怒張儀入之於秦張儀者魏人與蘇秦俱
事鬼谷先生(蓋居於鬼谷因以稱之隋志馮翊郡韓城/縣有鬼谷風俗通義曰鬼谷先生六國時)
(縱横家索隱曰扶風池陽潁川陽城並有鬼谷蓋是其/人所居因以為號又樂壹注鬼谷子書云蘇秦欲神祕)
(其道故假/名鬼谷)學縱横之術(縱與從同/音子容翻)蘇秦自以為不及也
儀游諸侯無所遇困於楚蘇秦故召而辱之儀恐(恐史/記作)
(怒/)念諸侯獨秦能苦趙遂入秦蘇秦隂遣其舍人齎金
幣資儀(文頴曰舍人主廐内小吏官名也師古曰舍人/親近左右之通稱也後遂為司屬官號齎則兮)
(翻/)儀得見秦王秦王悦之(説讀/曰悦)以為客卿(秦有客卿之/官以待自諸)
(侯來者其位為卿/而以客禮待之也)舍人辭去曰蘇君憂秦伐趙敗從約
(敗補邁翻/從子容翻)以為非君莫能得秦柄故激怒君使臣陰奉
給君資盡蘇君之計謀也張儀曰嗟乎此吾在術中而
不悟吾不及蘇君明矣為吾謝蘇君蘇君之時儀何敢
言(為吾之為于偽翻為後蘇秦死/儀方出説六國張本説式芮翻)於是蘇秦説韓宣惠
王曰韓地方九百餘里帶甲數十萬天下之彊弓勁弩
利劒皆從韓出韓卒超足而射百發不暇止以韓卒之
勇被堅甲蹠勁弩(被皮義翻蹠之石翻踏也史記正義/曰欲放弩者皆坐舉足踏弩材手引)
(凑機然/後發之)帶利劒一人當百不足言也大王事秦秦必求
宜陽成臯(韓之宜陽西接境於秦當函谷出兵之路成/臯春秋鄭之制邑亦曰虎牢戰國時為鄭之)
(屛蔽皆韓之地班志宜陽/屬𢎞農郡成臯屬河南郡)今兹効之明年復求割地(復/扶)
(乂/翻)與則無地以給之不與則棄前功受後禍且大王之
地有盡而秦求無己以有盡之地逆無己之求此所謂
市怨結禍者也(市買也凡以物/買賣貿易曰市)不戰而地已削矣鄙諺
曰寜為雞口無為牛後(諺魚變翻俗言也史記正義曰/雞口雖小猶進食牛後雖大乃)
(出糞爾雅翼曰蘇秦説韓王寧為雞尸無為牛從尸主/也一羣之主所以将衆也從從物者也謂牛子也随羣)
(而往制不在我者也言寜為雞中之主不/為牛子之從後也此本諸延篤注戰國䇿)夫以大王之
賢挾强韓之兵而有牛後之名臣竊為大王羞之(夫音/扶挾)
(户頰翻為/于偽翻)韓王從其言蘇秦説魏王曰大王之地方千
里地名雖小然而田舍廬廡之數(廡文甫翻數/七欲翻宻也)曾無所
芻牧(曾才登翻芻刈草也牧放牧也言/魏民居蕃庻無刈芻牧放之地也)人民之衆車馬
之多日夜行不絶輷輷殷殷若有三軍之衆(輷呼宏翻/殷音隱)
臣竊量大王之國不下楚(量吕張翻/量度也)今竊聞大王之卒
武士三十萬蒼頭二十萬奮擊二十萬厮徒十萬(武士/武卒)
(也詳見後第六卷秦昭襄王五十二年蒼頭謂著青帽/項羽傳有異軍蒼頭特起奮擊簡軍中之勇士敢奮力)
(而擊敵者異之蘇林曰/取薪之卒曰厮音斯)車六百乘騎五千匹(古者用車/戰戰國始)
(用騎兵車騎異用而並用/矣乘繩證翻騎奇寄翻)乃聽於羣臣之説而欲臣事
秦故敝邑趙王使臣効愚計奉明約在大王之詔詔之
魏王聽之蘇秦説齊王曰齊四塞之國地方二千餘里
帶甲數十萬粟如丘山三軍之良五家之兵(三軍謂三/晉之軍高)
(誘曰五家/即五國)進如鋒矢戰如雷霆解如風雨即有軍役未
嘗倍泰山絶清河渉渤海者也(倍與背同音蒲妹翻鄉/倍之倍也班志泰山在)
(泰山郡博縣東北水經淇水自館陶清淵東北過廣宗/縣東為清河漢因置清河郡清河又東過脩縣與大河)
(張甲故瀆合又東過東光南皮等縣齊之北界也又齊/東北皆阻海漢渤海郡亦其境也師古曰郡在渤海之)
(濱因以為名直度曰/絶由膝以上曰渉)臨淄之中七萬户臣竊度之不下
戸三男子不待發於逺縣而臨淄之卒固已二十一萬
矣臨淄甚富而實其民無不鬭雞走狗六博闒鞠(説文/曰六)
(博局戲也六箸十二棊烏胄所作楚辭箟蔽象棊有六/博鮑宏博經曰琨蔽玊箸也各投六箸行六棊故曰六)
(博用十二棊六棊白六棊黑所擲頭謂之瓊瓊有五采/刻為一畫者謂之塞刻為兩畫者謂之白刻為三畫者)
(謂之黑一邊不刻者五塞之間謂之五塞闒鞠史記作/蹋鞠以皮為之實之以毛蹵蹋而戲劉向曰蹵鞠起於)
(戰國之時所以練武士因嬉戲而/講習之或言黄帝所作闒徒臘翻)臨淄之塗車轂擊人
肩摩連袵成帷揮汗成雨夫韓魏之所以重畏秦者為
與秦接境壤也(夫音扶為/于偽翻)兵出而相當不十日而戰勝
存亡之機决矣(而戰句㫁勝下當有負字以此觀之文/意明通竊謂通鑑承史記元文之誤)
韓魏戰而勝秦則兵半折(折常列翻/摧折也)四境不守戰而不
勝則國已危亡隨其後是故韓魏之所以重與秦戰而
輕為之臣也今秦之攻齊則不然倍韓魏之地過衞陽
晉之道經乎亢父之險車不得方軌騎不得比行(水經/注瓠)
(子河出東郡濮陽縣北河南至濟隂句陽縣為新溝又/東過廪丘縣與濮水俱東瓠河又逕陽晉城南蘇秦所)
(謂衞陽晉之道也史記正義曰陽晉故城在曹州乘氏/縣西北三十七里班志亢父縣屬東平國又括地志亢)
(父故城在兖州任城縣南五十一里亢音抗又音剛父/音甫説文軌車轍也顔師古曰車併行為方軌騎奇寄)
(翻比毘義翻次也行户剛翻列也/凡行列之行皆同音車併讀曰並)百人守險千人不敢
過也秦雖欲深入則狼顧恐韓魏之議其後也(爾雅翼/狼猛而)
(敏給能自顧其後蓋狼行而屢/顧恐人掎其後故也掎居綺翻)是故恫疑虛喝驕矜而
不敢進(恫他紅翻恐懼貌高誘曰虛喝喘息懼貌劉氏/曰秦自疑懼虛作恐猲之辭以脅韓魏也史記)
(正義曰言秦雖至亢父猶恐懼狼顧虛作喝罵驕/溢矜誇而不敢進伐齊喝呼葛翻亦作猲音同)則秦
之不能害齊亦明矣夫不深料秦之無奈齊何而欲西
面而事之是羣臣之計過也(夫音/扶)今無臣事秦之名而
有彊國之實臣是故願大王少留意計之齊王許之(少/始)
(紹/翻)乃西南説楚威王曰楚天下之彊國也地方六千餘
里帶甲百萬車千乘騎萬匹(楚在齊之西南故蘇秦自/齊而西南詣楚説式芮翻)
(乘䋲證翻/騎奇寄翻)粟支十年此覇王之資也秦之所害莫如楚
楚彊則秦弱秦彊則楚弱其勢不兩立故為大王計莫
如從親以孤秦(從子/容翻)臣請令山東之國(令廬經/翻使也)奉四時
之獻以承大王之明詔委社稷奉宗廟練士厲兵在大
王之所用之故從親則諸侯割地以事楚衡合則楚割
地以事秦(從子容翻/衡讀曰横)此兩策者相去逺矣大王何居焉
楚王亦許之於是蘇秦為從約長(長知/丈翻)并相六國(相息/亮翻)
北報趙車騎輜重擬於王者(康曰輜重載物車也行者/之車總曰輜重韻書曰輜)
(荘持翻庫車也重直用翻考異曰史記蘇秦傳秦兵不/敢闚函谷闗十五年又云秦使犀首欺齊魏與共伐趙)
(蘇秦去趙而從約皆解齊魏伐趙敗從約止在明年耳/秦本紀惠文王十年公子卭與魏戰虜其将龍賈後二)
(年事耳烏在其不闚函谷十五年乎此出/於㳺談之士誇大蘇秦而云爾今不取)　齊威王薨
子宣王辟彊立知成侯賣田忌(事見上二/十八年)乃召而復之
　燕文公薨子易王立(諡法好更改舊曰易燕因/肩翻易音如字更工衡翻)　衞
成侯薨子平侯立(諡法治而無眚曰平執事有制曰平/布綱治紀曰平又曰惠無内徳曰平)
三十七年秦惠王使犀首欺齊魏與共伐趙以敗從約
(敗補邁翻/從子容翻)趙肅侯讓蘇秦蘇秦恐請使燕必報齊蘇秦
去趙而從約皆解趙人决河水以灌齊魏之師齊魏之
師乃去　魏以陰晉為和於秦寔華陰(班志華隂故隂/晉秦惠文王五)
(年更名寜秦漢高帝改曰華陰縣屬京兆以其地在華/山之陰也宋白曰華隂分秦晉之境邊晉之西則曰隂)
(晉邊秦之東則曰/寧秦華户化翻)　齊王伐燕取十城已而復歸之
三十九年秦伐魏圍焦曲沃(班志𢎞農郡陜縣有焦城/左傳所謂晉與秦焦瑕者)
(也括地志焦在陜城東百步曲沃在陜西南三十二里/因曲沃水為名酈道元曰按春秋文公十三年晉侯使)
(詹嘉處瑕守桃林之塞以備秦時以曲沃之官守之故/曲沃之名遂為積古之傳宋白曰焦古焦國括地志焦)
(城在焦城東北百步因/焦水為名周同姓所封)魏人少梁河西地於秦(少詩照/翻二十)
(九年魏已使使獻河西/於秦以和今乃入其地)
四十年秦伐魏度河取汾隂皮氏(班志汾隂縣屬河東/郡皮氏縣故耿國晉)
(獻公以封趙夙者也亦屬河東郡括地志汾隂故城在/蒲州汾隂縣北九里皮氏故城在絳州龍門縣西百八)
(十/步)抜焦　楚威王薨子懷王槐立(諡法慈仁短折曰懷/又懷思也槐乎乖翻)
(又乎瑰翻/折而設翻)　宋公剔成之弟偃襲攻剔成剔成奔齊偃
自立為君(剔他/歴翻)
四十一年秦公子華張儀帥師圍魏蒲陽取之(史記正/義曰蒲)
(陽在隰州隰川縣蒲邑/故城是也帥讀曰率)張儀言於秦王請以蒲陽復與
魏而使公子繇質於魏(質音/致)儀因説魏王曰秦之遇魏
甚厚魏不可以無禮於秦魏因盡入上郡十五縣以謝
焉(説式芮翻括地志曰上郡故城在綏州上縣東南五/十里魏秦之上郡地也史記正義曰按鄜坊丹延等)
(州北至固陽盡上郡地魏築長城界秦自華州鄭縣濵/洛至慶州洛源縣白於山即東北至勝州固陽東至河)
(西上郡之地盡入於秦秦之與魏者小魏/之謝秦者大史言張儀為秦計者甚巧)張儀歸而相
秦(相息/亮翻)
四十二年秦縣義渠以其君為臣(義渠西戎國名秦取/之以為縣班志義渠)
(道屬北地郡括地志寧慶/原三州秦之北地郡也)　秦歸焦曲沃於魏(既取而/復歸之)
(秦之於魏若玩弄嬰/兒於掌股之上耳)
四十三年趙肅侯薨(索隱曰肅/侯名語)子武靈王立置博聞師
三人左右司過三人先問先君貴臣肥義加其秩(索隱/曰武)
(靈王名雍姓譜肥姓/肥子之後以國為姓)
四十四年夏四月戊午秦初稱王　衛平侯薨子嗣君
立(嗣祥/吏翻)衛有胥靡亡之魏(漢書音義曰胥相也靡隨也/古者相隨坐輕刑之名謂罪)
(不至於朴刑者令衣褐帶索相隨以執役朱元/晦曰胥靡者連鎻役作也胥新於翻靡母被翻)因為魏
王之后治病(為于偽翻/治直之翻)嗣君聞之請以五十金買之五
反魏不與乃以左氏易之左右諫曰夫以一都買一胥
靡可乎(夫音扶/下同)嗣君曰非子所知也夫治無小亂無大
(治直/吏翻)灋不立誅不必雖有十左氏無益也灋立誅必失
十左氏無害也魏王聞之曰人主之欲不聼之不祥因
載而往徒獻之(此學申韓者/為之説耳)
四十五年秦張儀帥師伐魏取陜(班志陜縣屬𢎞農郡/故虢國北虢在大陽)
(東虢在滎陽西虢在雍州周召分陜而治/即此陜也帥讀曰率陜失冉翻召讀曰邵)　蘇秦通於
燕文公之夫人易王知之蘇秦恐乃説易王曰臣居燕
不能使燕重而在齊則燕重易王許之(燕因肩翻易音/如字説式芮翻)
(諡法好更改舊曰/易註變故改常)乃偽得罪於燕而奔齊齊宣王以為
客卿蘇秦説齊王高宮室大苑囿以明得意欲以敝齊
而為燕(説式芮翻為後齊/大夫殺蘇秦張本)
四十六年秦張儀及齊楚之相㑹齧桑(相息亮翻服䖍/曰齧桑翟地徐)
(廣曰在梁與彭城之間裴駰曰晉地索隱曰衛地余按/漢武帝瓠子歌曰齧桑浮兮淮泗滿及塞决河而梁楚)
(之地復寧無水災後漢王梁擊佼彊蘇茂於楚/沛間拔大梁齧桑則徐説為近之齧五結翻)　韓燕
皆稱王趙武靈王獨不肯曰無其實敢處其名乎令國
人謂已曰君(趙武靈王之不肯稱王非守君臣之分居/之以謙也將求其所大欲而力未能稱心)
(也處昌呂翻令力丁翻使也又力/正翻命令也分扶問翻稱尺證翻)
四十七年秦張儀自齧桑還而免相相魏(齧魚結翻還/從宣翻又音)
(如字免相免秦相/而相魏相息亮翻)欲令魏先事秦而諸侯効之魏王不
聼秦王伐魏取曲沃平周(令力丁翻此曲沃在河東晉/桓叔所封之邑漢武帝改名)
(聞喜史記正義曰絳州桐鄉縣晉曲沃邑十/三州志古平周邑在汾州介休縣西四十里)復陰厚張
儀益甚
四十八年王崩子愼靚王定立(靚疾/正翻)　燕易王薨子噲
立(燕因肩翻易音/如字噲古夬翻)　齊王封田嬰於薛(班志薛縣屬魯/國夏奚仲之國)
(後遷于邳仲虺居之括地志故薛城在今徐州滕縣/界史記正義曰薛故城在今徐州滕縣南四十四里)號
曰靖郭君(杜佑曰戰國之際秦項之間權設班寵有加/賜邑封君者盖假其位號或空受其爵如靖)
(郭武安之類是也至漢尤多葢在封爵之外别加美號/史記列傳云嬰諡為靖郭君索隱曰靖郭或封邑號故)
(漢駟鈞封/靖郭君)靖郭君言於齊王曰五官之計不可不日聼
而數覧也(記曾子問諸侯出命國家五官而後行註云/五官五大夫典事者命者勑之以其職正義)
(云按太宰職云建其牧立其監設其參傳其伍是諸侯/有三卿五大夫經云五官故云五大夫以屬官大夫其)
(數衆多直云五者據典國事言之不云命卿者或從君/出行或雖在國畱守揔主羣吏如三公然不專主一事)
(且尊之既命五大夫則卿亦命之可知故不顯言命卿/也余謂此所謂五官葢亦言典事五大夫也數所角翻)
王從之已而厭之悉以委靖郭君靖郭君由是得專齊
之權靖郭君欲城薛客謂靖郭君曰君不聞海大魚乎
網不能止鉤不能牽蕩而失水則螻蟻制焉今夫齊亦
君之水也(夫音/扶)君長有齊奚以薛為茍為失齊雖隆薛
之城到于天庸足恃乎乃不果城(隆高也崇/也庸長也)靖郭君有
子四十人其賤妾之子曰文文通儻饒智畧(通達也儻/倜儻卓異)
(也饒智畧言/智畧有餘也)説靖郭君以散財養士靖郭君使文主家
待賔客賔客爭譽其美(説式芮翻/譽音余)皆請靖郭君以文為嗣
靖郭君卒(嗣祥吏翻/卒子恤翻)文嗣為薛公號曰孟嘗君(史記列/傳曰諡)
(曰孟嘗君索隱曰號曰孟嘗君曰諡/非也孟字嘗邑名嘗邑在薛之旁)孟嘗君招致諸侯
遊士及有罪亡人皆舍業厚遇之(舍業為之築/舍立居業也)存救其
親戚食客常數千人各自以為孟嘗君親已由是孟嘗
君之名重天下
　臣光曰君子之養士以為民也易曰聖人養賢以及
　萬民(頥卦彖辭也/為于偽翻)夫賢者其德足以敦化正俗其才
　足以頓綱振紀(頓謂整頓/夫音扶)其明足以燭微慮遠其彊
　足以結仁固義大則利天下小則利一國是以君子
　豐禄以富之隆爵以尊之養一人而及萬人者養賢
　之道也今孟嘗君之養士也不恤智愚不擇臧否(否/補)
　(美/翻)盜其君之禄以立私黨張虚譽上以侮其君下以
　蠧其民是姦人之雄也烏足尚哉書曰受為天下逋
　逃主萃淵藪此之謂也
孟嘗君聘於楚楚王遺之象牀登徒直送之(象牀以象/齒為之登)
(徒姓也直其/名遺于季翻)不欲行謂孟嘗君門人公孫戌曰象牀之
直千金茍傷之毫髮則賣妻子不足償也足下能使僕
無行者有先人之寳劒願獻之公孫戌許諾(姓譜公孫/氏出於黄)
(帝釋名曰劒檢也所以防檢非常也戊音恤/償辰羊翻報也諾奴各翻以言許人曰諾)入見孟嘗
君曰小國所以皆致相印於君者以君能振達貧窮存
亡繼絶故莫不悦君之義慕君之廉也今始至楚而受
象牀則未至之國將何以待君哉孟嘗君曰善遂不受
公孫戌趨去未至中閨(閨涓畦翻宮中小門曰閨/上圓下方如圭故謂之閨)孟嘗
君召而反之曰子何足之高志之揚也公孫戌以實對
孟嘗君乃書門版曰有能揚文之名止文之過私得寳
於外者疾入諫
　臣光曰孟嘗君可謂能用諫矣茍其言之善也雖懷
　詐諼之心猶將用之(諼許/元翻)况盡忠無私以事其上乎
　詩云采葑采菲無以下體(詩邶谷風之辭毛氏傳曰/葑須也菲芴也鄭氏箋曰)
　(此二菜蔓菁與蒚之類也皆上下可食然其根有美/時冇惡時采之者不可以根惡并棄其葉下體謂根)
　(莖也陸璣草木疏曰葑蕪菁也郭璞曰今菘菜陸德/明曰江南有菘江北有蔓菁相似而異爾雅曰菲芴)
　(又曰菲息菜郭璞曰菲芴土𤓰息菜似菁蕪華紫赤/色可食蒚大葉白華根如指色白可食菲敷尾翻邶)
　(蒲昧翻芴挨拂翻蔓/謨官翻蒚方六翻)孟嘗君有焉
韓宣惠王欲兩用公仲公叔為政問於繆畱(繆莫留翻/姓也又靡)
(㓜翻又/音穆)對曰不可晉用六卿而國分齊簡公用陳成子
及闞止而見殺魏用犀首張儀而西河之外亡(晉六卿/智氏范)
(氏中行氏趙氏韓氏魏氏也自晉文襄以來迭秉國政/後皆彊大卒分晉國齊簡公使闞止為政陳成子憚之)
(已而陳常殺闞止弑簡公闞以邑為氏蘇代曰魏相犀/首必右韓而左魏相張儀必右秦而左魏盖二相外各)
(倚與國以為重而内爭權所以魏日削也闞户/監翻行户剛翻恒户登翻卒子恤翻相息亮翻)今君兩
用之其多力者内樹黨其寡力者藉外權羣臣有内樹
黨以驕主有外為交以削地君之國危矣
　
　
　
　
　
　
　
　
　
　資治通鑑巻二
