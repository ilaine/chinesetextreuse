
　皇王大紀卷八　　　　　　宋　胡宏　撰
　三王紀
　　太甲
七祀甲寅商書叙曰伊尹作咸有一徳咸有一徳伊尹
既復政厥辟將告歸乃陳戒于徳曰嗚呼天難諶命靡
常常厥徳保厥位厥徳靡常九有以亡夏王弗克庸徳
慢神虐民皇天弗保監于萬方啓廸有命眷求一徳俾
作神主惟尹躬暨湯咸有一徳克享天心受天明命以
有九有之師爰革夏正非犬私我有商惟天佑于一徳
非商求于下民惟民歸于一徳徳惟一動罔不吉徳二
三動罔不㓙惟吉㓙不僭在人惟天降灾祥在徳今嗣
王新服厥命惟新厥徳終始惟一時乃日新任官惟賢
才左右惟其人臣為上為徳為下為民其難其慎惟和
惟一徳無常師主善為師善無常主恊于克一俾萬姓
咸曰大哉王言又曰一哉王心克綏先王之禄永底烝
民之生嗚呼七世之廟可以觀徳萬夫之長可以觀政
后非民罔使民非后罔事無自廣以狹人匹夫匹婦不
獲自盡民主罔與成厥功商頌首篇曰那一章二十二
句祀成湯也猗(嘆/詞)與那(多/也)與置(植/也)我鞉鼔奏鼔簡簡衎
我烈祖湯孫奏格綏我思成鞉鼔(鞉貫而/揺之)淵淵嘒嘒管
聲既和且平依我磬(玉/磬)聲於赫湯孫穆穆厥聲庸(大/鍾)鼓
有斁(斁斁然盛/而有序)萬舞有奕(奕奕/閑習)我有嘉客亦不(丕/字)夷(說/也)
懌自古在昔先民有作溫恭朝夕執事有恪顧予烝甞
湯孫之將(將有扶/助也)
二十七祀甲戍
三十三祀王崩天下號王為太宗子沃丁立
　　沃丁
四祀甲申
八祀伊尹薨百有餘歳王親弔臨祀以太牢塟之於亳
咎單遂訓伊尹事作沃丁
十四祀甲午
二十四祀甲辰
二十九祀沃丁崩立弟太庚
　　太庚
五祀甲寅
十五祀甲子
二十五祀甲戍太庚崩子小甲立
　　小甲
十祀甲申
十七祀小甲崩立弟雍已
　　雍已
三祀甲午王尸君位不能綱紀庶政號令不行諸侯或
不朝
十二祀雍已崩立弟太戊
　　太戊
元祀甲辰亳有祥桑榖共生于朝七日大拱太戊退而
占之曰桑榖野木而生于朝意者朝亡乎伊陟曰臣聞
妖不勝徳王之徳無乃有闕乎王於是以巫咸為相伊
陟贊于巫咸作咸乂四篇王用其言嚴於持己恭以接
下寅畏天命自守法度推行於民夙夜祗懼不敢荒寧
桑榖遂枯太戊贊于伊陟作伊陟原命以陟象賢命與
臣扈巫成同又王家
十一祀甲寅天運三十歳一小變百年中變五百載大
變三大變一紀而大備此大數也欲知天運占星而已
夏后之時昆吾氏演其奥巫咸深明天道述而脩之天
道始於子極星居於北是為大㣲宫門正南北門中為
端門端門東西有左右執法東執法上將次將次相上
相西執法上相次相次將上將凡十星列而為垣垣中
有謁者三公九卿五諸侯即將位即將内屏幸臣太子
從官常陳虎賁環于内坐之中明堂靈䑓在端門外外
為紫㣲宫東蕃左樞少尉少輔上輔上衛少衛少丞七
星四蕃左樞上宰少宰上輔少輔上衛少衛上丞八星
共為垣垣門正南北其名閶闔勾陳當垣中華盖當閶
闔門之北天床當閶闔門之南内坐天極四輔尚書柱
下史御宫隂徳大理天柱内厨六甲十有二星環于勾
陳帝居勾陳之内北斗相文昌三台天理天槍天棓内
階三公天一太一太尊太陽𤣥戈勢輔八穀扶匡天厨
天牢閣道傳舍二十星環于垣外為天闕内為天庭門
為天門黄道當其中日月五星所行也左角在南主刑
為太陽道右角在北主兵為太隂道亢為疏廟(或為/宗)為
天子之内朝帝(一名/大角)居攝提之中攝提隨斗柄紀八節
氐為路寢房為明堂又為四表以總四方又為三道日
月星之所常行也心為大火前星太子後星庶子中天
帝也尾為後宫箕為后妃之府外為天市垣帝居中車
肆市樓侯臣宗官列肆屠肆宗正宗人帛度斗斛十有
二星環于帝坐左魏趙九河中山齊吳越徐東海燕南
海十星右河中河間晉鄭周秦蜀巴梁楚韓宋十有二
星合而繞之斗為天廟牛為天府建為牛斗之都關日
月五星之行起焉列宿之行若入宫庭必正行不得有
犯有犯隨而占之木為歳星主齊吳十二歳一周天常
以十二月起于牽牛東行十二度百日而止反逆行逆
行八度百日復東行歳行三十度十六分之七率日行
十二分度之一所舍之宿其國安和見伏留行逆順遲
速合于度若人君不敬宗廟不施恩惠好行殺戮則盈
縮(前舍曰盈/後舍曰縮)失度其精散為天槍(長數丈曰仞/銳出西南)天衝(如/人)
(形狀蒼/頭赤衣)國星(去地三文/如炬火)天欃(長四丈末/銳出西方)天彗(或長數寸/或長竟天)
(其體無光/假日之光)火為熒惑主楚越其行無常常以十月入太
㣲宫受制命伺無道之國守而告之若人君視不逺見
不明賦斂重刑罰過則乘陵環繞勾犯歴掩及蝕守淺
應速而禍小守乆應遲而禍大其精散為天欃(狀如劍/長四五)
(尺/)蚩尤旗(似彗而/後曲)司危(出正西大如太白/去地可五六丈)照明(大而白/乍上乍)
(下/)土為鎮星主王子二十八歳一周天所舍之宿其國
安固若人君信有虧思不正廣宫室逆時令則色不黄
或青或黄或白或黑而為灾其精散為五殘(出正/東)威漢
(出正北内/青外赤)燭星(狀如太白/其上有彗)旬始(出斗傍狀如雄雞/其怒青色狀如鼈)金為
太白主大臣常以甲寅與熒惑晨出東方二十四日而
伏伏二十四日出于西方四十日而入入四十五日復
出于東方出以寅戌入以丑未若人主無義號令不常
日方北太白贏而居其北日方南太白縮而居其南或
失其舍當出而不出當入而不入或晝出過午而經天
其精散為天狗(狀如犬奔墮地有聲/望之如火光出南方)水為辰星主燕趙
代常以春分見於奎婁夏至見於東井秋分見於角亢
冬至見於牽牛出以辰戌入以丑未晨候東方夕候西
方歳一周天若人君不知道義聽用姦邪淫刑縱欲則
辰失其度其精散為枉矢(類大流星蒼黑望/之如毛角長數尺)孛(彗之屬/芒氣孛)
(星/然)天運變于上人事應於下人君變於内兆民應于外
五更聚于太㣲之宫謂之天易有徳受慶改立大人奄
有四方子孫蕃昌無徳受殃底于滅亡
　　　論曰皇天上帝一而已矣攷之天文而有五帝
　　　何也五者天地之真數也所以起變化行鬼神
　　　而成萬物者也一在太㣲一在紫㣲一在天市
　　　不在二十八宿之位何也四者體也二十八宿
　　　運行者也二十八宿職在運行而一在大火何
　　　也是所以為一也其所為一何也冬十一月大
　　　火在子仲春在卯仲夏在午仲秋在酉而太㣲
　　　攝提天市居其所衆星隨大火運行而繫焉以
　　　其居於北也故謂之北辰以其為衆星之所繫
　　　也故謂之北極古之王者動必法天故營寢廟
　　　立五門定都關要廵狩天下歳二月東廵狩五
　　　月南廵狩八月西廵狩十有一月朔廵狩應心
　　　而行所以格天也惟剛徤不息徳合於天故上
　　　帝襲焉四方服焉如北辰在天而衆星拱焉
大亷裔孫孟戱仲衍為王御王妻以女
十一祀甲寅
二十一祀甲子
三十一祀甲戍
四十一祀甲申
五十一祀甲午
六十一祀甲辰
七十一祀甲寅王脩先王養老之禮籧篨戚施僬僥侏
儒矇瞍嚚瘖聾瞶昬童皆使有常餼天下歸心焉重譯
而朝者十六國
七十五祀王崩天下號王為中宗子仲丁立
　　仲丁
元祀王之世遷于囂作仲丁
六祀甲子商頌二篇曰烈祖一章二十二句祀中宗廟
也嗟嗟列祖有秩(常/也)斯祜(福/也)申(重/也)錫無疆及爾斯所既
載清酤(酒/也)賚(賜/也)我思成亦有和羮既戒(致也/敬也)既平鬷(總/也)
假(大/也)無言時靡有爭綏我眉夀黄耉無疆約軧(轂/也)錯衡
八鸞鎗鎗(鸞在/鑣)以假以享我受命溥將自天降康豐年
穰穰來假來饗降福無疆顧予蒸甞湯孫之將
十三祀王崩國内亂弟外壬立
　　外壬
三祀甲戌
十三祀甲申
十五祀王崩國復亂弟河亶甲立
　　河亶甲
元祀王之世遷都于相作河亶甲
八祀甲午
九祀王崩子祖乙立
　　祖乙
九祀甲辰
十九祀甲寅王之世遷都于耿為水所圯作祖乙王懼
以巫咸之子賢為相諸侯賔服天下大和是歳王崩子
祖辛立
　　祖辛
十祀甲子
十六祀王崩立弟沃甲
　　沃甲
四祀甲戌
十四祀甲申
二十四祀甲午
二十五祀王崩國内亂祖辛之子祖丁立
　　祖丁
九祀甲辰
十九祀甲寅
二十九祀甲子
三十二祀王崩國内又亂沃甲之子南庚立
　　南庚
七祀甲戌
十七祀甲申
二十五祀王崩國内又亂祖丁之子陽甲立
　　陽甲
元祀自沃丁以來廢嫡而更立諸弟子諸弟子或爭相
代立比九世亂諸侯莫朝
二祀甲午
七祀王崩立弟盤庚
　　盤庚
五祀甲辰
十五祀甲寅商都有南亳有北亳有西亳西亳偃師之
地湯所都為亳殷自成湯遷都殷仲丁遷囂河亶甲居
相祖乙遷耿盤庚復遷亳殷是謂五遷商書叙曰盤庚
五遷將治亳殷民咨胥怨作盤庚三篇盤庚上篇曰盤
庚遷於殷民不適有居率籲衆慼出矢言曰我王來既
爰宅于兹重我民無盡劉不能胥匡以生卜稽曰其如
台先王有服恪敬天命兹猶不常寧不常厥邑于今五
邦今不承于古罔知天之斷命矧曰其克從先王之烈
若顛木之有由蘖天其永我命于兹新邑紹復先王之
大業底綏四方盤庚斆于民由乃在位以常舊服正法
度曰無或敢伏小人之攸箴王命衆悉至于庭王若曰
格汝衆予告汝訓汝猷黜乃心無傲從康古我先王亦
惟圖任舊人共政王播告之脩不匿厥指王用丕欽罔
有逸言民用丕變今汝聒聒起信險膚予弗知乃所訟
非予自荒兹徳惟汝含徳不惕予一人予若觀火予亦
拙謀作乃逸若網在綱有條而不紊若農服田力穡乃
亦有秋汝克黜乃心施實徳于民至于㛰友丕乃敢大
言汝有積徳乃不畏戎毒于逺邇惰農自安不昬作勞
不服田畆越其罔有黍稷汝不和吉言于百姓惟汝自
生毒乃敗禍姦宄以自災于厥身乃既先惡于民乃奉
其恫汝悔身何及相時憸民猶胥顧于箴言其發有逸
口矧予制乃短長之命汝曷弗告朕而胥動以浮言恐
沉于衆若火之燎于原不可嚮邇其猶可撲滅則惟爾
衆自作弗靖非予有咎遲任有言曰人惟求舊器非求
舊惟新古我先王暨乃祖乃父胥及逸勤予敢動用非
罰世選爾勞予不掩爾善兹予大享于先王爾祖其從
與享之作福作灾予亦不敢動用非徳予告汝于難若
射之有志汝無侮老成人無弱孤有㓜各長于厥居勉
出乃力聽予一人之作猷無有逺邇用罪伐厥死用徳
彰厥善邦之臧惟汝衆邦之不臧惟予一人有佚罰凡
爾衆其惟致告自今至于後日各恭爾事齊乃位度乃
口罰及爾身弗可悔盤庚中篇曰盤庚作惟渉河以民
遷乃話民之弗率誕告用亶其有衆咸造勿䙝在王庭
盤庚乃登進厥民曰明聽朕言無荒失朕命嗚呼古我
前后罔不惟民之承保后胥慼鮮以不浮于天時殷降
大虐先王不懐厥攸作視民利用遷汝曷不念我古后
之聞承汝俾汝惟喜康共非汝有咎比于罰予若籲懐
兹新邑亦惟汝故以丕從厥志今予將試以汝遷安定
厥邦汝不憂朕心之攸困乃咸大不宣乃心欽念以忱
動予一人爾惟自鞠自苦若乘舟汝弗濟臭厥載爾忱
不屬惟胥以忱不其或稽自怒曷瘳汝不謀長以思乃
災汝誕勸憂今其有今罔後汝何生在上今予命汝一
無起穢以自臭恐人倚乃身迀乃心予迓續乃命于天
予豈汝威用奉畜汝衆予念我先神后之勞爾先予丕
克羞爾用懐爾然失于政陳于兹髙后丕乃崇降罪疾
曰曷虐朕民汝萬民乃不生生暨予一人猷同心先后
丕降與汝罪疾曰曷不暨朕㓜孫有比故有爽徳自上
其罰汝汝罔能廸古我先后既勞乃祖乃父汝共作我
畜民汝有戕則在乃心我先后綏乃祖乃父乃祖乃父
乃斷棄汝不救乃死茲予有亂政同位具乃貝玉乃祖
乃父丕乃告我髙后曰作丕刑于朕孫迪髙后丕乃崇
降弗祥嗚呼今予告汝不易永敬大恤無胥絶逺汝分
猷念以相從各設中于乃心乃有不吉不廸顛越不恭
暫遇姦宄我乃劓殄滅之無遺育無俾易種于茲新邑
往哉生生今予將試以汝遷永建乃家盤庚下篇曰盤
庚既遷奠厥攸居乃正厥位綏爰有衆曰無戯怠懋建
大命今予其敷心腹腎膓歴告汝百姓于朕志罔罪爾
衆爾無其怒恊比讒言予一人古我先王將多于前功
適于山用降我凶徳嘉績于朕邦今我民用蕩析離居
罔有定極爾謂朕曷震動萬民以遷肆上帝將復我髙
祖之徳亂越我家朕及篤敬恭承民命用永地于兹新
邑肆予冲人非廢厥謀弔由靈各非敢違卜用宏兹賁
嗚呼邦伯師長百執事之人尚皆隐哉予其懋簡相爾
敬念我衆朕不肩好貨敢恭生生鞠人謀人之保居敘
欽今我既羞告爾于朕志若否罔有弗欽無總于貨寳
生生自庸式敷民徳永肩一心
　　　論曰盤庚之時非有敵國外患之虞水火焚蕩
　　　之灾也其所以不安厥居而必遷者自祖乙都
　　　耿之後三世有兄弟爭奪之禍宗族羣下各有
　　　黨與蕩析離居罔有定極盤庚欲正名而誅罰
　　　之則傷親親召變亂聽其所為而縱之則不可
　　　以為國故必遷于亳理之以舊制參之以新民
　　　消散黨與使定于一也自是而後子弟更立十
　　　世無復爭奪之禍矣賢者所為盡善盡美如此
　　　哉後世人君欲有所為者既不能行其所無事
　　　則必更張舊制奬拔新進沮格羣言誅責貴近
　　　以厲其餘矣方事未成則戒慎及事已成則安
　　　肆矣方遷之初道路阻長工力勞費有能以財
　　　濟國事者則必旌顯之矣此天下所以敗也盤
　　　庚三篇有六善焉以常舊服正法度一也圖任
　　　舊人二也無敢或伏小人之攸箴三也以人情
　　　事理反覆訓諭開導民心使之通曉無纖毫恃
　　　髙馮威勢之意四也奠厥攸居始以無戯怠為
　　　戒五也叙欽有徳有謀之人而不肩好貨六也
　　　一舉而六善立弭禍亂之根此孔子所以取之
　　　訓後世也先儒謂商人尚神愚初疑之及觀湯
　　　誥盤庚之文然後知聖人以神道設教非如末
　　　世及夷教之妄誕也行妄誕而能成事者未之
　　　有也
二十五祀甲子
二十八祀王崩弟小辛立
　　小辛
七祀甲戍
十七祀甲申
二十七祀王之世殷政復衰是歳崩立弟小乙
　　帝乙(或作/小乙)
六祀甲午
十六祀甲辰
二十六祀甲寅王即位以來殷政益衰諸侯皆畔四夷
内侵姬公劉之裔孫古公亶父敦徳讓積行義國人戴
之為犬戎薰鬻所攻事之以皮幣不得免焉事之以犬
馬不得免焉事之以珠玉不得免焉古公亶父曰然則
狄人之所欲者吾土地也乃屬其耆老而告之曰吾聞
之君子不以其所以養人者害人二三子何患乎無君
我將去之去邠踰梁山邑于岐山之下居焉邠人曰仁
人也不可失也從之者如歸市一年成邑二年成都三
年五倍其初
二十八祀王崩子武丁立
　
　
　
　
　
　
　
　
　
　
　
　
　
　
　
　皇王大紀卷八
　
　皇王大紀卷九　　　　　宋　胡宏　　撰
　三王紀
　　武丁
元祀王自為太子時能盡知人民之所好惡修聳其徳
達於神明既即位宅憂諒隂
　　　論曰子張曰書云髙宗三年不言言乃雍有諸
　　　仲尼曰胡為其不然也古者天子崩王世子聽
　　　於冡宰三年蓋父子天性哭泣之哀齊衰之情
　　　饘粥之食自天子至於庶人一也古者天子崩
　　　天下之人無不服者愚觀漢紀惟文帝有孜孜
　　　愛民之心其將没也自愧徳薄無恩於百姓故
　　　令輕其服不欲使踈逺之人為不情之舉耳曷
　　　甞命太子曰爾毋喪我三年乎景帝能終身遵
　　　文帝之恭儉而不能有三年之愛遂比類從事
　　　以日易月輕蔑君父等於無服之殤何哉漢初
　　　貴黄老尚清淨景帝之為太子孝文未甞教之
　　　以禮也自是而後嗣子按為故常若晉武魏文
　　　徒能知母而不知父豈禮也哉後世欲復是禮
　　　者必君父明於大道了達死生深知仁政之必
　　　由是禮起也當天下安平春秋強盛之時講明
　　　是禮著為大典則倉卒之際可以按行而無疑
　　　矣
三祀王悼先王數致祭祀祭於成湯有飛雉之異王使
以雉為扇曰以彰吾過恭黙深思夢帝錫之以良弼命
百工圖其形象營求於天下說築於傅巖之野惟肖王
與之語果聖人立以為相開先祖之府取其明法以為
君臣上下之節修政行徳天下讙洽王終身不敢荒寜
嘉靖殷邦至於小大無時或怨鬼方暴亂興師伐之三
年然後克重譯來朝者六國商書叙曰髙宗夢得說使
百工營求諸野得諸傅巖作說命三篇說命上篇曰王
宅憂諒隂三祀既免䘮其惟弗言羣臣咸諫于王曰嗚
呼知之曰明哲明哲實作則天子惟君萬邦百官承式
王言惟作命不言臣下罔攸禀令王庸作書以誥曰以
台正於四方台恐徳弗類兹故弗言恭黙思道夢帝賚
予良弼其代予言乃審厥象俾以形旁求於天下說築
傅巖之野惟肖爰立作相王置諸其左右命之曰朝夕
納誨以輔台徳若金用汝作礪若濟巨川用汝作舟楫
若歳大旱用汝作霖雨啓乃心沃朕心若藥弗瞑眩厥
疾弗瘳若跣弗視地厥足用傷惟暨乃僚罔不同心以
匡乃辟俾率先王廸我髙后以康兆民嗚呼欽予時命
其惟有終說復於王曰惟木從繩則正后從諫則聖后
克聖臣不命其承疇敢不祗若王之休命說命中篇曰
惟說命總百官乃進於王曰嗚呼明王奉若天道建邦
設都樹后王君公承以大夫師長不惟逸豫惟以亂民
惟天聰明惟聖時憲惟臣欽若惟民從乂惟口起羞惟
甲胄起戎惟衣裳在笥惟干戈省厥躬王惟戒兹允兹
克明乃罔不休惟治亂在庶官官不及私昵惟其能爵
罔及惡徳惟其賢慮善以動動惟厥時有其善䘮厥善
矜其能䘮厥功惟事事乃其有備有備無患無啓寵納
侮無恥過作非惟厥攸居政事惟醇黷於祭祀時謂弗
欽禮煩則亂事神則難王曰㫖哉說乃言惟服乃不良
於言予罔聞於行說拜稽首曰非知之艱行之惟艱王
忱不艱允恊於先王成徳惟說不言有厥咎說命下篇
曰王曰來汝說台小子舊學於甘盤既乃遯於荒野入
宅於河自河徂亳暨厥終罔顯爾惟訓於朕志若作酒
醴爾惟麴蘖若作和羮爾惟鹽梅爾交修予罔予棄予
惟克邁乃訓說曰王人求多聞時惟建事學於古訓乃
有獲事不師古以克永世匪說攸聞惟學遜志務時敏
厥修乃來允懐於兹道積於厥躬惟斆學半念終始典
於學厥徳修罔覺監於先王成憲其永無愆惟說式克
欽承旁招俊乂列於庶位王曰嗚呼說四海之内成仰
朕徳時乃風股肱惟人良臣惟聖昔先正保衡作我先
王乃曰予弗克俾厥后惟堯舜其心愧耻若撻於市一
夫不獲則曰時予之辜佑我烈祖格于皇天爾尚明保
予㒺俾阿衡專美有商惟后非賢不乂惟賢非后不食
其爾克紹乃辟於先王永綏民説拜稽首曰敢對揚天
子之休命商書髙宗肜日越有雊雉祖已曰惟先格王
正厥事乃訓于王曰惟天監下民典厥義降年有永有
不永非天夭民民中絶命民有不若徳不聴罪天既孚
命正厥徳乃曰其如台嗚呼王司敬民㒺非天𦙍典祀
無豐於昵
八祀甲子
十八祀甲戌豕韋之後失道滅之以劉累之後代之
二十八祀甲申
三十八祀甲午
四十八祀甲辰
五十八祀甲寅
五十九祀王崩天下號王為髙宗子祖庚立子張問於
孔子曰書云髙宗三年不言言乃讙有諸仲尼曰胡為
其不然也古者天子崩王世子聽於冡宰三年凡禮之
大體體天地法四時則隂陽順人情者也天無二日土
無二王國無二君家無二尊以一治之也故父在為母
齊衰期者見無二尊也所以體天地也喪有四制變而
從宜法四時也吉凶異道不得相干則隂陽也故麻者
不紳執玉不麻麻不加於采有恩有理有節有權順人
情也恩者仁也義者理也禮者節也權者智也其恩厚
者其服重故為父斬衰三年貴貴尊尊義之大者也故
為君亦斬衰三年始死三日不怠三月不觧期悲哀三
年憂恩之殺也聖人因殺以制節三日而食粥三月而
沐期十二月而練冠三年而祥䘮不過三年苴衰不補
墳墓不培祥之日鼓素琴告民有終也三日受子杖五
日受大夫杖七日受士杖輔病也婦人童子不杖不能
病也百官備百物具不言而事行者扶而起言而後事
行者杖而起身自執事而後行者面垢而已秃者不免
不髽傴者不袒跛者不踊老病不止酒肉八者以權制
者也賢者不得過不肖者不得不及此䘮之中庸也王
者之所常行也書曰髙宗諒闇三年不言善之也王者
莫不行此禮何以獨善之也曰髙宗者武丁武丁者殷
之賢王也繼世即位而慈良於䘮當此之時殷衰而復
興禮廢而復起故善之善之故載之書中而髙之故謂
之髙宗三年之䘮君不言然而曰言不文者謂臣下也
　　祖庚
三祀商頌三篇曰𤣥鳥一章二十二句祀髙宗也天命
𤣥鳥降而生商宅殷土芒芒古帝命武湯正域彼四方
天命厥后奄有九有商之先后受命不殆在武丁孫子
武丁孫子武王靡不勝(任/也)龍旂十乘大糦是承邦畿千
里惟民所止肇域彼四海四海來假來假祁祁景(大/也)貟
維河(河何/也)殷受命咸宜百禄是荷商頌四篇曰長發七
章一章八句四章章七句一章九句一章六句大禘也
濬哲維商長發其祥洪水芒芒禹敷下土方外大國是
疆幅隕既長有娀方將帝立子生商𤣥王桓(大/也)撥(治/也)受
小國是達受大國是達率履不越遂視既發相土烈烈
海外有截帝命不違至於湯齊湯降不遲聖敬日躋昭
假遲遲上帝是祗帝命式于九圍受小球大球(玉/也)為下
國綴旒何(負/也)天之休不競不絿(急/也)不剛不柔敷政優優
(和/也)百禄是遒受小共大共為下國駿厖何天之龍敷奏
其勇不震不動不戁不竦(恐/也)百禄是總武王載斾有䖍
秉鉞如火烈烈則莫我敢曷(害/也)苞有三蘖莫遂莫達九
有有截韋顧既伐昆吾夏桀昔在中葉(世/也)有震且業(危/也)
允也天子降於卿士實維阿衡實左右商王商頌終五
篇曰殷武六章三章章六句二章章七句一章五句祀
髙宗也撻(疾/也)彼殷武奮伐荆楚冞(深/也)入其阻裒(聚/也)荆之
旅有截其所湯孫之緒維女荆楚居國南鄉昔有成湯
自彼氐羌莫敢不來饗莫敢不來王曰商是常天命多
辟設都於禹之績歳事來辟勿予禍適(過/也)稼穡匪解天
命降監下民有嚴不僣不濫不敢怠遑命于下國封建
厥福商邑翼翼四方之極赫赫厥聲濯濯厥靈夀考且
寧以保我後生陟彼景山松栢丸丸是斷是遷方斵是
䖍松桷有梴旅楹有閑寢成孔安
七祀王崩弟祖甲立
　　祖甲
二祀甲子惟王少年不義髙宗逺之居處困厄不得志
作其即位爰知小人之依能保惠於庶民不敢侮鰥寡
十二祀甲戌
二十二祀甲申
三十一祀初周古公亶父娶於齊有台氏女曰太姜美
而賢生三子泰伯仲雍季歴能化導之皆成賢徳古公
有事諮謀焉季歴天性㳟順二兄甚友愛之季歴娶於
摯曰太任亦有賢徳目不視窈色耳不聽淫聲口不出
惡言容貌㳟肅齊如也是年生子古公亶父視之曰我
世當有興者其在斯乎名之曰昌昌之弟曰仲曰叔古
公亶父薨泰伯仲雍承父之志亡之荆楚國人奉季歴
為嗣
三十二祀甲午王作盤盂諸書二十六篇以自警戒
三十三祀王崩子廪辛立
　　廪辛
六祀王崩弟庚丁立
　　庚丁
三祀甲辰
十三祀甲寅周季歴有謀能斷守正而和照臨無蔽勤
施無私教誨不倦順以事上比以親民慶賞刑威政自
己出四隣服焉以昌為世子娶於有莘氏曰大姒初昌
在母不憂處師弗煩自㓜有成人之度為世子朝於季
歴日三鷄初鳴而衣服至於大寢之門外問内豎之御
者曰今日安否何如内豎曰安世子乃喜及日中又至
亦如之及莫又至亦如之其有不安節則内豎以告世
子世子色憂不滿容行不能正履内豎言復初然後亦
復初朝夕之食上世子必在視寒煖之節食下問所膳
羞必知所進命膳宰曰末有原應曰諾然後退若内豎
言疾則世子親齊𤣥而養膳宰之饌必敬視之疾之藥
必親甞之甞饌善則世子亦能食甞饌寡則世子亦不
能飽以至於復初然後亦復初
二十一祀王崩子武乙立
　　武乙
二祀甲子王復遷都河北暴虐不道為偶人謂之天神
與之搏而辱之又為革囊盛血仰而射之謂之射天國
内衰弊東夷寖盛分遷淮岱漸居中土時有為銘者曰
嗛嗛之徳不足就也不可以矜而祗取憂也嗛嗛之食
不足狃也不能為膏而祗罹咎也
四祀獵於河渭之間震死子太丁立
　　太丁
元祀命周季歴為牧帥師伐始呼之戎又伐翳徒之戎
獲其三大夫王嘉其功錫之圭瓉秬鬯為侯伯大雅五
篇旱麓(旱山名也/麓山足也)六章章四句受祖也周之先祖世修
后稷公劉之業太王王季申以百福干禄焉瞻彼旱麓
榛楛濟濟豈弟君子干禄豈弟瑟彼玉瓉黄流在中豈
弟君子福禄攸降鳶飛戾天魚躍于淵豈弟君子遐不
作人清酒既載騂牡既備以享以祀以介景福瑟(衆/貌)彼
柞棫民所燎矣豈弟君子神所勞矣莫莫葛藟施于條
枚豈弟君子求福不回
三祀太丁崩子帝乙立
　　帝乙
五祀甲戌
十祀周季歴薨夀百歳世子昌嗣
十二祀周侯昌之祭也事死者如事生思死者如不欲
生忌日必哀稱諱如見親如欲色然祭之日樂與哀半
饗之必樂已祭必哀
十三祀周侯昌將大勸農桑乃先正經界以六尺為歩
歩百為畆一夫一婦受田百畆為一井其方一里以百
畆為公田八家皆私百畆同養公田是為徹法九夫為
井井間有溝深廣四尺方十里為成成間有洫深廣八
尺方百里為同同間有澮廣二尋深二仞仕者世禄關
市譏而不征澤梁無禁罪人不孥老而無妻曰鰥老而
無夫曰寡老而無子曰獨㓜而無父曰孤周侯發政施
仁必先斯四者曰此天下之窮民而無告者也唐虞之
世季連受芉姓其裔孫鬻熊年九十矣來見周侯周侯
曰惜也老矣鬻熊曰使坐而策國事心尚壯也周侯問
為政對曰君子能必用道而不能必見受能必忠而不
能必見入能必信而不能必見信為天下福謂之道起
天下疾謂之仁上下相親謂之和民不求而得謂之信
四者帝王之器也昔之王者其明以吏其功以民其選
吏也士民與則舉之苦則去之周侯以為師
十五祀甲申
二十五祀甲午
三十五祀甲辰
三十七祀帝乙崩庶長㣲子啓賢箕子勸王以為嗣王
以其母賤不立也立適子受辛是為紂
　　　論曰堯舜與賢三王與嫡二帝三王同道惟所
　　　遇之時不同也堯舜之時中夏方開闢制度草
　　　創自非以聖繼聖則不能成功以貽萬世使丹
　　　朱足為中材之君猶不與也故商均無大過亦
　　　不得為天子而大禹以有天下及其末年制度
　　　已成雖中材之君輔之以賢者亦可以守矣聖
　　　人不世出徳賢無以大相過則定於與嫡所以
　　　一民心重天下也雖然大君人命所繫興亡之
　　　本聖人有權焉未甞執一也是以大甲雖嫡又
　　　有成湯之命而幾不免於廢武王雖弟上承文
　　　考之命而終不釋為君帝乙亦賢君也泥於立
　　　嫡而不知紂之足以亡天下也亦不慎不知變
　　　之過矣孔子作春秋鑒觀前代賢可與則以天
　　　下為官嫡可與則以天下為家此萬世無弊之
　　　法也使帝乙而知道商之卜世猶未可知矣
　皇王大紀卷九
