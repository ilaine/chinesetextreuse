
　　唐正議大夫行秘書少監琅邪縣開國子顔師古注
　張馮汲鄭傳第二十
張釋之字季南陽堵陽人也(師古曰堵音者索隠堵韋/昭音褚又音如字地名屬)
(南/陽)與兄仲同居以貲為騎郎(蘇林曰雇錢若出榖也如/淳曰漢注貲五百萬得為)
(常侍郎師古/曰如説是也)事文帝十年不得調(師古曰調選也音徒/釣反○宋祁曰百官)
(公卿表云孝文三年中郎将張釋之為廷/尉此傳云文帝十年不得調恐必有誤也)亡所知名釋
之曰久宦减仲之産不遂(師古曰遂猶逹○宋祁/曰逹字下當添也字)欲免
歸中郎将爰盎知其賢惜其去乃請徙釋之補謁者釋
之既朝畢因前言便宜事文帝曰卑之毋甚髙論(師古/曰令)
(其議論依/附時事也)令今可行也於是釋之言秦漢之間事秦所
以失漢所以興者(○宋祁曰漢字上當/存而字所以緩其語)文帝稱善拜釋
之為謁者僕射從行上登虎圏(師古曰圈飬獸之/所也音求逺反)問上
林尉禽獸簿(師古曰簿謂簿/書也音歩户反)十餘問尉左右視盡不能
對(師古曰視其屬/官皆不能對也)虎圏嗇夫從旁代尉對上所問禽獸
簿甚悉(師古曰悉/謂詳盡也)欲以觀其能口對嚮應亡窮者(師古/曰觀)
(猶示也嚮讀曰響如/響應聲言其疾也)文帝曰吏不當如此邪尉亡頼(張/晏)
(曰材無/可恃也)詔釋之拜嗇夫為上林令釋之前曰陛下以絳
侯周勃何如人也上曰長者又復問東陽侯張相如何
如人也上復曰長者釋之曰夫絳侯東陽侯稱為長者
此兩人言事曾不能出口豈效此嗇夫喋喋利口㨗給
哉(晉灼曰/喋音牒)且秦以任刀筆之吏爭以亟疾苛察相高(師/古)
(曰亟急也/音居力反)其敝徒文具亡惻隠之實(師古曰文具/謂具文而已)以故
不聞其過陵夷至於二世天下土崩(師古曰陵夷穨/替也解在成紀)今
陛下以嗇夫口辯而超遷之臣恐天下隨風靡爭口辯
亡其實且下之化上疾於景嚮舉錯不可不察也(師古/曰嚮)
(讀曰響錯/音干故反)文帝曰善迺止不拜嗇夫就車召釋之驂乗
徐行行問釋之秦之敝(師古曰行問/且行且問也)具以質言(如淳曰/質誠也)
至宮上拜釋之為公車令頃之太子與梁王共車入朝
不下司馬門(如淳曰宮衞令諸出入殿門公車/司馬門者皆下不如令罰金四兩)於是釋
之追止太子梁王毋入殿門遂劾不下公門不敬奏之
薄太后聞之文帝免冠謝曰教兒子不謹薄太后使使
承詔赦太子梁王然後得入文帝繇是奇釋之(師古曰/繇讀與)
(由/同)拜為中大夫頃之至中郎将從行至霸陵上居外臨
厠(師古曰厠岸之邉/側也解在劉向傳)時愼夫人從上指視愼夫人新豐
道曰此走邯鄲道也(張晏曰慎夫人邯鄲人也如淳曰/走音奏趣也師古曰視讀曰示)
使愼夫人鼓瑟上自倚瑟而歌(李奇曰聲氣依倚瑟也/師古曰倚瑟即今之以)
(歌合曲也倚/音於綺反)意悽愴悲懐顧謂羣臣曰嗟乎以北山石
為椁用紵絮斮陳漆其間豈可動哉(師古曰紵音竹呂/反斮音側略反)
左右皆曰善釋之前曰使其中有可欲雖錮南山猶有
隙使其中亡可欲雖亡石椁又何戚焉(師古曰解並/在劉向傳)文
帝稱善其後拜釋之為廷尉頃之上行出中渭橋(張晏/曰在)
(渭橋中路○劉奉世曰渭上有橋非/一此在中故曰中渭橋張説非也)有一人從橋下走
乗輿馬驚於是使騎捕之屬廷尉(師古曰屬委也音/之欲反次下亦同)釋
之治問曰縣人來(如淳曰長/安縣人也)聞蹕匿橋下久以為行過
(師古曰言/天子已過)既出見車騎即走耳釋之奏當此人犯蹕(如/淳)
(曰乙令蹕先至而犯者罰金/四兩師古曰當謂處其罪也)當罰金上怒曰此人親驚
吾馬馬頼和柔令它馬固不敗傷我乎而廷尉迺當之
罰金釋之曰法者天子所與天下公共也(師古曰公/謂不私也)今
法如是更重之是法不信於民也且方其時上使使誅
之則已(師古曰言初執獲此人天/子即令誅之其事即畢)今已下廷尉廷尉天
下之平也壹傾天下用法皆為之輕重民安所錯其手
足(師古曰安焉也錯/置也音千故反)唯陛下察之上良久曰廷尉當是
也其後人有盜高廟座前玉環得(師古曰得者盜環之/人為吏所捕得也)
文帝怒下廷尉治案盜宗廟服御物者為奏當棄市上
大怒曰人亡道迺盜先帝器吾屬廷尉者欲致之族而
君以法奏之(師古曰法/謂常法)非吾所以共承宗廟意也(師古/曰共)
(讀曰/㳟)釋之免冠頓首謝曰法如是足也且罪等(如淳曰/俱死罪)
(也盜玉環不若盜長陵土之逆○劉奉世/曰此等讀如等級之等言凡罪之等差)然以逆順為
基(○宋祁曰基字/上疑有本字)今盜宗廟器而族之有如萬分一假
令愚民取長陵一抔土(張晏曰不欲指言故以取土喻/也師古曰抔音歩侯反謂手掬)
(之也其字從手不忍言毁徹故止云取土耳今學者讀/抔為杯勺之杯非也杯非應盛土之物也○宋祁云新)
(本抔/作㧵)陛下且何以加其法虖文帝與太后言之乃許廷
尉當是時中尉條侯周亞夫與梁相山都侯王恬啓見
釋之持議平(○宋祁曰/啓作咸)迺結為親友張廷尉繇此天下
稱之(師古曰繇/讀與由同)文帝崩景帝立釋之恐(師古曰以嘗劾/帝不下司馬門)
稱疾欲免去懼大誅至欲見則未知何如用王生計卒
見謝景帝不過也王生者善為黄老言處士嘗召居廷
中公卿盡會立王生老人曰吾韤解(師古曰韤/音武伐反)顧謂釋
之為我結韤釋之跪而結之(師古曰結/讀曰係)既已人或譲王
生獨奈何廷辱張廷尉如此王生曰吾老且賤自度終
亡益於張廷尉廷尉方天下名臣吾故聊使結韤欲以
重之(○宋祁曰聊使結韤疑云聊廷使跪結韤/存廷跪二字乃是詳了前語不可削也)諸公聞
之賢王生而重釋之釋之事景帝歲餘為淮南相猶尚
以前過也年老病卒其子摯字長公官至大夫免以不
能取容當世故終身不仕
馮唐祖父趙人也父徙代漢興徙安陵唐以孝著為郎
中署長(鄭氏曰以至孝聞也師古曰以孝得為/郎中而為郎署之長也著音竹助反)事文帝
帝輦過問唐曰父老何自為郎家安在(師古曰言年已/老矣何乃自為)
(郎也崔浩以為自從也從何為郎此説非也○劉敞曰/按文帝問因唐遂及居代時事則何自為郎正問從何)
(處來為郎崔説/是索隠過音戈)具以實言文帝曰吾居代時吾尚食監
高袪數為我言趙将李齊之賢戰於鉅鹿下吾每飯食
意未甞不在鉅鹿也(張晏曰毎食念監所/説李齊在鉅鹿時也)父老知之乎
唐對曰齊尚不如廉頗李牧之為将也上曰何已(師古/曰已)
(猶/耳)唐曰臣大父在趙時為官帥将(師古曰大父祖父也/帥音所類反将音子)
(亮/反)善李牧臣父故為代相善李齊知其為人也上既聞
廉頗李牧為人良説(如淳曰良善也師古曰説讀曰悦/聞頗牧之善帝意大悦○劉攽曰)
(聞亷頗李牧為人即是知其實/矣良説者甚喜也猶良久也)迺拊髀曰(師古曰/髀音陛)嗟乎
吾獨不得廉頗李牧為将豈憂匈奴哉唐曰主臣(師古/曰恐)
(懼之言解在陳平傳○宋/祁曰解在王陵傳注誤)陛下雖有廉頗李牧不能用
也上怒起入禁中良久召唐譲曰公衆辱我獨亡閒處
虖(師古曰何不閒/隙之處而言)唐謝曰鄙人不知忌諱當是時匈奴
新大入朝那殺北地都尉卬上以胡寇為意迺卒復問
唐曰公何以言吾不能用頗牧也唐對曰臣聞上古王
者遣将也跪而推轂曰闑以内寡人制之闑以外将軍
制之(韋昭曰門中橛為闑/師古曰音牛列反)軍功爵賞皆決於外歸而奏
之此非空言也臣大父言李牧之為趙将居邉軍市之
租皆自用饗士賞賜決於外不從中覆也(師古曰覆謂/覆白之也音)
(芳目/反)委任而責成功故李牧乃得盡其知能選車千三
百乗彀騎萬三千匹(師古曰彀張/弩也音遘)百金之士十萬(服䖍/曰良)
(士直百金也如淳曰黄金一斤直萬言富家子弟/可任使也師古曰百金喻其貴重耳服説是也)是以
北逐單于破東胡滅澹林(鄭氏曰澹音擔石之擔如淳/曰胡也匈奴傳曰晉北有澹)
(林之胡樓煩之戎也師古/曰澹音都甘反又音談)西抑彊秦南支韓魏當是時
趙幾伯(師古曰幾致於/霸也伯讀曰霸)後會趙王遷立(蘇林曰/趙幽王)其母倡
也(師古曰倡/樂家之女)用郭開讒而誅李牧令顔聚代之(○宋祁/曰聚一)
(作/最)是以為秦所滅今臣竊聞魏尚為雲中守軍市租盡
以給士卒出私養錢(服䖍曰私/假錢也)五日壹殺牛以饗賔客
軍吏舍人是以匈奴逺避不近雲中之塞虜嘗一入尚
帥車騎擊之所殺甚衆夫士卒盡家人子起田中從軍
安知尺籍伍符(李竒曰尺籍所以書軍令伍符軍士五/五相保之符信也如淳曰漢軍法曰吏)
(卒斬首以尺籍書下縣移郡令人故行不行奪勞二歲/伍符亦什伍之符要節度也師古曰家人子謂庻人之)
(家子/也)終日力戰斬首捕虜上功莫府一言不相應文吏
以法繩之(○宋祁曰繩字上疑有/糾字句似長而義具)其賞不行吏奉法必
用愚以為陛下法太明賞太輕罰太重且雲中守尚坐
上功首虜差六級陛下下之吏削其爵罰作之繇此言
之(師古曰繇/讀與由同)陛下雖得李牧不能用也臣誠愚觸忌諱
死罪文帝説(師古曰説/讀曰悦)是日令唐持節赦魏尚復以為
雲中守而拜唐為車騎都尉主中尉及郡國車士(服䖍/曰車)
(戰之/士也)十年景帝立以唐為楚相武帝即位求賢良舉唐
唐時年九十餘不能為官迺以子遂為郎遂字王孫亦
奇士魏尚槐里人也
汲黯字長孺濮陽人也其先有寵於古之衞君也(文穎/曰六)
(國時衞弱/但稱君也)至黯十世世為卿大夫以父任孝景時為太
子洗馬(孟康曰大臣任/舉其子弟為官)以嚴見憚武帝即位黯為謁者
東粤相攻上使黯徃視之至呉而還報曰粤人相攻固
其俗不足以辱天子使者河内失火燒千餘家上使黯
往視之還報曰家人失火屋比延燒(師古曰比近也言/屋相近故連延而)
(燒也比音/頻寐反)不足憂臣過河内河内貧人傷水旱萬餘家
或父子相食臣謹以便宜持節發河内倉粟以振貧民
請歸節伏矯制辠(師古曰矯託也託/奉制詔而行之)上賢而釋之遷為
滎陽令黯耻為令稱疾歸田里上聞迺召為中大夫以
數切諫不得久留内遷為東海太守黯學黄老言治官
民好清靜擇丞史任之(如淳曰擇郡丞及史任之也鄭/當時為大司農官屬丞史亦是)
(也/)責大指而已不細苛黯多病臥閤内不出嵗餘東海
大治稱之上聞召為主爵都尉列於九卿治務在無為
而已引大體不拘文法為人性倨少禮(師古曰倨簡傲/也音居庻反)
靣折不能容人之過合已者善待之不合者弗能忍見
士亦以此不附焉然好游俠任氣節行修絜其諫犯主
之顔色常慕傅伯爰盎之為人(應劭曰傅伯梁人為/孝王将素抗直也)善
灌夫鄭當時及宗正劉棄疾亦以數直諫不得久居位
是時太后弟武安侯田蚡為丞相中二千石拜謁蚡弗
為禮黯見蚡未甞拜揖之上方招文學儒者上曰吾欲
云云(張晏曰所言欲施仁義也師古曰云/云猶言如此如此也史畧其辭耳)黯對曰陛下
内多欲而外施仁義柰何欲效唐虞之治虖上怒變色
而罷朝公卿皆為黯懼上退謂人曰甚矣汲黯之戇也
羣臣或數黯(師古曰數責/之音所具反)黯曰天子置公卿輔弼之臣
寜令從諛承意䧟主於不誼虖且已在其位縱愛身柰
辱朝廷何黯多病病且滿三月上常賜告者數終不瘉
(如淳曰杜欽所謂病滿賜告詔恩也數者/非一也師古曰數音所角反瘉與愈同)最後嚴助為
請告上曰汲黯何如人也曰使黯任職居官亡以瘉人
(師古曰瘉勝/也讀與愈同)然至其輔少主守成雖自謂賁育弗能奪
也(師古曰孟賁夏育皆/古之勇士也賁音奔)上曰然古有社稷之臣至如汲
黯近之矣大将軍青侍中上踞厠視之(如淳曰厠溷也/孟康曰厠床邉)
(側也師古曰如説是也○劉奉世曰厠當從孟説/古者見大臣則御坐為起然則踞厠者輕之也)丞相
𢎞宴見上或時不冠至如見黯不冠不見也上甞坐武
帳(應劭曰武帳織成帳為武士象也孟康曰今御/武帳置兵闌五兵於帳中也師古曰孟説是也)黯前
奏事上不冠望見黯避帷中使人可其奏其見敬禮如
此張湯以更定律令為廷尉(師古曰/更改也)黯質責湯於上前
(師古曰質/對之也)曰公為正卿上不能襃先帝之功業下不能
化天下之邪心安國富民使囹圄空虚何空取高皇帝
約束紛更之為(師古曰言何為乃/紛亂而改更也)而公以此無種矣(師/古)
(曰言當誅/及子孫也)黯時與湯論議湯辯常在文深小苛黯憤發
罵曰天下謂刀筆吏不可為公卿果然必湯也令天下
重足而立仄目而視矣(師古曰重累其足言/懼甚也仄古側字也)是時漢方
征匈奴招懐四夷黯務少事間常言與胡和親毋起兵
(師古曰每因/間隙而言也)上方鄉儒術(師古曰鄉/讀曰嚮)尊公孫𢎞及事益
多吏民巧(○宋祁曰遷史/作吏民巧弄)上分别文法湯等數決讞以
幸而黯常毁儒而觸𢎞等徒懐詐飾智以阿人主取容
而刀筆之吏專深文巧詆(師古曰詆毁辱/也音丁禮反)䧟人於罔以
自為功上愈益貴𢎞湯𢎞湯心疾黯雖上亦不説也(師/古)
(曰説讀/曰悦)欲誅之以事(師古曰以事致/其罪而誅也)𢎞為丞相廼言上
曰右内史界部中多貴人宗室難治非素重臣弗能任
請徙黯為右内史數歳官事不廢大将軍青既益尊姊
為皇后然黯與亢禮或説黯曰自天子欲令羣臣下大
将軍(師古曰下/音胡稼反)大将軍尊貴誠重君不可以不拜黯曰
夫以大将軍有揖客反不重耶(師古曰言能降貴/以禮士最為重也)大将
軍聞愈賢黯數請問以朝廷所疑遇黯加於平日淮南
王謀反憚黯曰黯好直諫守節死義至説公孫𢎞等如
發䝉耳(師古曰説/音式鋭反)上既數征匈奴有功黯言益不用始
黯列九卿矣而公孫𢎞張湯為小吏及𢎞湯稍貴與黯
同位黯又非毁𢎞湯已而𢎞至丞相封侯湯御史大夫
黯時丞史皆與同列或尊用過之黯褊心不能無少望
(師古曰褊陿/也望怨也)見上言曰陛下用羣臣如積薪耳後來者
居上黯罷上曰人果不可以無學觀汲黯之言日益甚
矣(師古曰言其鄙俚也或曰積薪/之言出曽子故云不可無學也)居無何匈奴渾邪王
帥衆來降(師古曰渾/音胡昆反)漢發車三萬乗縣官亡錢從民貰
馬(師古曰/賖買也)民或匿馬馬不具上怒欲斬長安令黯曰長
安令亡罪獨斬臣黯民迺肯出馬且匈奴畔其主而降
漢徐以縣次傳之何至令天下騷動罷中國甘心夷狄
之人乎(師古曰罷/讀曰疲)上黙然後渾邪王至賈人與市者坐
當死五百餘人黯入請間見高門(晉灼曰三輔黃圖未/央宮中有高門殿也)
曰夫匈奴攻當路塞絶和親中國舉兵誅之死傷不可
勝計而費以鉅萬百數(師古曰即數/百鉅萬也)臣愚以為陛下得
胡人皆以為奴婢賜從軍死者家鹵獲因與之以謝天
下塞百姓之心(師古曰/塞滿也)今縱不能渾邪帥數萬之衆來
虚府庫賞賜發良民侍養若奉驕子愚民安知市買長
安中而文吏繩以為䦨出財物如邉關乎(應劭曰䦨妄/也律胡市吏)
(民不得持兵器及鐡出闗雖於京師市買/其法一也臣瓚曰無符傳出入為闌也)陛下縱不能
得匈奴之贏以謝天下(師古曰贏餘/也音戈成反)又以微文殺無知
者五百餘人臣竊為陛下弗取也上弗許曰吾久不聞
汲黯之言今又復妄發矣後數月黯坐小法會赦免官
於是黯隠於田園者數年會更立五銖錢民多盜鑄錢
者楚地尤甚上以為淮陽楚地之郊也(師古曰郊謂交/道衝要之處也)
召黯拜為淮陽太守黯伏謝不受印綬詔數強予然後
奉詔召上殿黯泣曰臣自以為填溝壑不復見陛下(師/古)
(曰填音/大賢反)不意陛下復收之臣常有狗馬之心(師古曰/思報效)今
病力不能任郡事(師古曰力/謂甚也)臣願為中郎出入禁闥補
過拾遺臣之願也上曰君薄淮陽邪吾今召君矣(師古/曰言)
(後即/召也)顧淮陽吏民不相得(師古曰顧/謂思念也)吾徒得君重(師古/曰徒)
(但也重/威重也)臥而治之黯既辭過大行李息曰黯棄逐居郡
不得與朝廷議矣(師古曰與/讀曰豫)然御史大夫湯智足以距
諫詐足以飾非非肯正為天下言專阿主意主意所不
欲因而毁之主意所欲因而譽之好興事舞文法(師古/曰舞)
(猶弄/也)内懐詐以御主心外挾賊吏以為重公列九卿不
早言之何(師古曰言何/不早言也)公與之俱受其戮矣息畏湯終
不敢言黯居郡如其故治淮陽政清後張湯敗上聞黯
與息言抵息罪令黯以諸侯相秩居淮陽(如淳曰諸侯/王相在郡守)
(上秩眞二千石律眞二千石月得百五十斛嵗凡得千/八百石耳二千石月得百二十斛嵗凡得一千四百四)
(十石/耳)居淮陽十歳而卒卒後上以黯故官其弟仁至九
卿子偃至諸侯相黯姊子司馬安亦少與黯為太子洗
馬安文深巧善宦四至九卿以河南太守卒昆弟以安
故同時至二千石十人濮陽段宏始事蓋侯信(服䖍曰/景帝王)
(皇后/凡也)信任宏(蘇林曰/任保舉)官亦再至九卿然衞人仕者皆嚴
憚汲黯出其下
鄭當時字荘陳人也其先鄭君嘗事項籍籍死而屬漢
髙祖令諸故項籍臣名籍鄭君獨不奉詔詔盡拜名籍
者為大夫而逐鄭君鄭君死孝文時當時以任侠自喜
脫張羽於阸(服䖍曰梁孝王将楚相之弟也師/古曰喜音許吏反脱音佗活反)聲聞梁
楚間孝景時為太子舍人每五日洗沬常置驛馬長安
諸郊(如淳曰郊交道四通處也以請賔客便臣瓚曰長/安四靣郊祀之處閑静可以請賔客也師古曰二)
(説皆非也此謂長安城外四靣之郊耳邑外謂之郊近/郊二十里○劉奉世曰近郊乃三十里蓋字誤然不必)
(分别/逺近)請謝賔客夜以繼日至明旦常恐不徧當時好黄
老言其慕長者如恐不稱(師古曰恐/不稱其意)自見年少官薄(○/劉)
(攽曰其慕長者禮意不稱所自/見即以為慊然自見當屬上句)然其知友皆大父行天
下有名之士也(師古曰大父謂/祖父音胡浪反)武帝即位當時稍遷為
魯中尉濟南太守江都相至九卿為右内史以武安魏
其時議貶秩為詹事(師古曰議田/蚡及竇嬰事)遷為大司農當時為
大吏戒門下客至亡貴賤亡留門下者(○宋祁曰卲/本無下字)執
賔主之禮以其貴下人性廉又不治産卬奉賜給諸公
(師古曰卬音牛向/反奉音扶用反)然其餽遺人不過具器食(師古曰猶/今言一盤)
(食/也)每朝候上間説未嘗不言天下長者(師古曰候天子/間隙之時其所)
(稱説皆言/長者也)其推轂士及官屬丞史誠有味其言也(師古/曰推)
(轂言薦舉人如推轂之運/轉也有味者其言甚羙也)常引以為賢於已未嘗名吏
與官屬言若恐傷之聞人之善言進之上唯恐後山東
諸公以此翕然稱鄭荘使視決河自請治行五日(如淳/曰治)
(行謂/荘嚴)上曰吾聞鄭荘行千里不齎糧治行者何也然當
時在朝常趨和承意(師古曰趨讀曰趣趣/向也和音胡臥反)不敢甚斥臧
否漢征匈奴招四夷天下費多財用益屈(師古曰屈盡/也音其勿反)
當時為大司農任人賔客僦(晉灼曰當時為大司農而/任使其賔客辜較作僦也)
(師古曰僦謂受顧賃而載運也言當時保/任其賔客於司農載運也僦音子就反)入多逋負司
馬安為淮陽太守發其事當時以此陷罪贖為庻人頃
之守長史(如淳曰丞/相長史也)遷汝南太守數嵗以官卒昆弟以
當時故至二千石者六七人當時始與汲黯列為九卿
内行修兩人中廢賔客益落(師古曰/落散也)當時死家亡餘財
先是下邽翟公為廷尉(蘇林曰邽音圭/京兆縣名也)賔客亦塡門(師/古)
(曰塡滿/也音田)及廢門外可設爵羅(師古曰言其寂/静無人行也)後復為廷
尉客欲往翟公大署其門(師古曰署/謂書之)曰一死一生迺知
交情一貧一富迺知交態一貴一賤交情迺見(師古曰/見音胡)
(電/反)
贊曰張釋之之守法馮唐之論将汲黯之正直鄭當時
之推士不如是亦何以成名哉揚子以為孝文親詘帝
尊以信亞夫之軍(師古曰揚子謂揚/雄也信讀曰伸)曷為不能用頗牧
彼将有激云爾(師古曰謂馮唐欲理魏/尚故以此言激文帝也)
　
　
　
　
　
　
　前漢書卷五十
　前漢書卷五十考證
張釋之傳尉左右視盡不能對注視其屬官盡不能對
　○胡三省曰蓋帝問之而不能對故倉皇失措而左
　右視也顔注非
然以順逆為基○按基字史記作差文義甚明
與梁相山都侯王恬啟○宋祁曰啟作咸○(臣召南/)按
　如宋説則咸字屬下文為句也但山都侯自名恬啟
　史無截去人名一字之理史記以避景帝諱作王恬
　開注徐廣曰漢書作啟即知本文作王恬啟矣宋説
　無謂
馮唐傳為即中署長○史記作為中郎署長又父老何
　自為郎父老知之乎史記並無老字
趙将李齊○胡三省曰鉅鹿之戰當是秦将王離圍鉅
　鹿時
軍市之租○索隠曰軍中立市市有稅即租也
汲黯傳至黯十世○(臣召南/)按史記作七世又治官民
　史記作治官理民此傳於史記本文字句多所刪節
　處如嚴助言黯輔少主守城深堅招之不來麾之不
　去雖自謂賁育弗能奪也漢書改守城為守成又删
　深堅以下二句黯言以微文殺無知者五百餘人是
　所謂庇其葉而傷其枝者也漢書删去是所謂一句
　皆不如本文逺甚
召為主爵都尉○(臣召南/)按公卿表黯以建元六年為
　主爵都尉十一年徙為右内史元朔五年也主爵都
　尉掌列侯
居淮陽十嵗而卒○史記作七嵗
鄭當時傳遷為大司農○(臣召南/)按史記作遷為大農
　令是也當時為大農令在元光中至太初元年始改
　曰大司農此史文偶然失檢處也
下邽翟公為廷尉○(臣召南/)按公卿表翟公為廷尉在
　元光五年
　前漢書卷五十考證
欽定四庫全書
　前漢書卷五十一
　　漢　　蘭　　臺　　令　　