
　資治通鑑卷六十九　　　宋　司馬光　撰
　　　　　　　　　　　　　　胡三省　音註
　魏紀一(起上章困敦盡𤣥黓攝提格凡三年治操破/袁尚得冀州遂居於鄴鄴漢之魏郡  所魏)
　　　　(大名也遂封為魏公又䜟云代漢者當塗/高當塗高者魏也文帝受漢禪國遂號魏)
　　世祖文皇帝上(諱丕字子桓武王操長子也謚法/學勤好問曰文世祖廟號也禮祖)
　　　　(有功而宗有德諡法景物四方曰世承命不/遷曰世靖民則法曰皇明一德者曰皇明一)
　　　　(合道曰皇德象天地/曰帝案道無為曰帝)
黄初元年(魏受漢禪推五德之運以土繼火土色黄/故紀元曰黄初是年十月受禪方改元)春
正月武王至洛陽庚子薨(魏王操/謚曰武)王知人善察難眩以
偽(眩者目無常主難眩以/偽謂人不能亂其明)識拔竒才不拘微賤隨能任
使皆獲其用與敵對陳(陳讀/曰陣)意思安閒(思相/吏翻)如不欲戰
然及至決機乗勝氣埶盈溢勲勞宜賞不吝千金無功
望施(施式/䜴翻)分豪不與(豪即/亳字)用法峻急有犯必戮或對之
流涕然終無所赦雅性節儉不好華麗(好呼/到翻)故能芟刈
羣雄幾平海内(曰幾者以不能并呉蜀/也芟所銜翻幾居希翻)是時太子在鄴
軍中騷動羣僚欲祕不發喪諫議大夫賈逵以為事不
可祕乃發喪或言宜易諸城守悉用譙沛人(曹氏沛國/譙人小見)
(者以鄉人為可信/也守式又翻下同)魏郡太守廣陵徐宣厲聲曰今者逺
近一統人懐效節何必專任譙沛以沮宿衛者之心乃
止(沮在/吕翻)青州兵擅擊鼓相引去(青州兵獻帝初平三/年操破黄巾所降者)衆
人以為宜禁止之不從者討之賈逵曰不可為作長檄
令所在給其稟食(為于偽翻下上為下為同稟讀曰廩/食如字長檄猶今軍行所至幇劵也)
鄢陵侯彰從長安來赴(操自漢中還師而東彰定代而/西迎操因留彰長安鄢陸德明)
(謁晩翻又於建/翻師古音偃)問逵先王璽綬所在(璽斯氏翻/綬音受)逵正色
曰國有儲副先王璽綬非君侯所宜問也凶問至鄴太
子號哭不巳(號戸/刀翻)中庶子司馬孚諫曰(續漢志太子中/庶子秩六百石)
(職如/侍中)君王晏駕天下恃殿下為命當上為宗廟下為萬
國奈何效匹夫孝也太子良久乃止曰卿言是也時羣
臣初聞王薨相聚哭無復行列(行戸/剛翻)孚厲聲於朝曰(朝/直)
(遙/翻)今君王違世天下震動當早拜嗣君以鎮萬國而但
哭邪乃罷羣臣備禁衛治喪事孚懿之弟也(治直/之翻)羣臣
以為太子即位當須詔命(謂須待漢/帝詔命也)尚書陳矯曰王薨
於外天下惶懼太子宜割哀即位以繫逺近之望且又
愛子在側(愛子謂鄢/陵侯彰也)彼此生變則社稷危矣即具官備
禮一日皆辨(辨與辦同/蜀本作辦)明旦以王后令䇿太子即王位
大赦漢帝尋遣御史大夫華歆奉䇿詔授太子丞相印
綬魏王璽綬領冀州牧(華戸/化翻)於是尊王后曰王太后
改元延康(此漢改元/魏志也)　二月丁未朔日有食之　壬戌
以太中大夫賈詡為太尉御史大夫華歆為相國大理
王朗為御史大夫　丁夘葬武王于高陵(高陵在鄴城/西操遺令曰)
(汝等時時登銅雀臺望吾西陵墓田魏/紀載操令曰規西門豹祠西原上為陵)　王弟鄢陵侯
彰等皆就國臨菑監國謁者灌均希指奏臨菑侯植醉
酒悖慢刼脅使者(時禁切藩侯使謁者監其國監/古銜翻悖蒲内翻又蒲没翻)王貶
植為安鄉侯誅右刺姦掾沛國丁儀(王莽置左右刺姦/以督姦猾光武中)
(興亦置刺姦將軍然公府掾無其員也魏/晉公府始有營軍刺姦等員掾俞絹翻)及弟黄門侍
郎廙并其男口(并男口誅之絶其世也/廙逸職翻又羊至翻)皆植之黨也
　魚豢論曰諺言貧不學儉卑不學恭非人性分殊也
　(分扶/問翻)埶使然耳假令太祖防遏植等在於疇昔此賢
　之心何縁有窺望乎彰之挾恨尚無所至至於植者
　豈能興難(難乃/旦翻)乃令楊修以倚注遇害丁儀以希意
　族滅哀夫
初置散騎常侍侍郎各四人(散騎常侍秦官也秦置散/騎又置中常侍散騎騎從)
(乘輿車後中常侍得入禁中皆以為加官漢東京初省/散騎而中常侍用宦者至是初置散騎合之於中常侍)
(為一官曰散騎常侍掌規諫不典事貂璫揷右騎而散/從後遂為顯職散騎侍郎自魏至晉與散騎常侍侍中)
(黄門侍郎共平尚/書奏事江左乃罷)其宦人為官者不得過諸署令(謂左/右中)
(尚方中黄左右藏左校甄官奚官黄門掖/庭永巷御府鉤盾中藏府内者等署也)為金䇿藏之
石室時當選侍中常侍王左右舊人諷主者便欲就用
不調餘人(調徒/弔翻)司馬孚曰今嗣王新立當進用海内英
賢如何欲因際㑹自相薦舉邪官失其任得者亦不足
貴也遂他選　尚書陳羣以天朝選用不盡人才(天朝/謂漢)
(朝也朝/直遙翻)乃立九品官人之灋州郡皆置中正以定其選
擇州郡之賢有識鑒者為之區别人物第其高下(九品/中正)
(自此始九品上上上中上下中上中/中中下下上下中下下也别彼列翻)　夏五月戊寅漢
帝追尊王祖太尉曰太王(王祖漢太/尉曹嵩也)夫人丁氏曰太王
后　王以安定太守鄒岐為涼州刺史西平麴演結旁
郡作亂以拒岐張掖張進執太守杜通酒泉黄華不受
太守辛機皆自稱太守以應演(誅韓遂者麴演也蓋威/行涼部久矣故進等皆)
(應/之)武威三種胡復叛(種章勇翻/復扶又翻)武威太守母丘興(母丘/複姓)
(也/)告急於金城太守䕶羌校尉扶風蘇則則將救之郡
人皆以為賊埶方盛宜須大軍時將軍郝昭魏平先屯
金城受詔不得西度(金城與武威張/掖酒泉隔河)則乃見郡中大吏
及昭等謀曰今賊雖盛然皆新合或有脅從未必同心
因釁擊之善惡必離離而歸我我増而彼損矣既獲益
衆之實且有倍氣之勢率以進討破之必矣若待大軍
曠日彌久善人無歸必合於惡善惡既合勢難卒離(卒/讀)
(曰/猝)雖有詔命違而合權專之可也昭等從之乃發兵救
武威降其三種胡(降戸江/翻下同)與母丘興擊張進於張掖麴
演聞之將步騎三千迎則辭來助軍實欲為變則誘而
斬之(誘音/酉)出以狗軍其黨皆散走則遂與諸軍圍張掖
破之斬進黄華懼乞降(據裴松之註華即後為兖州刺/史奏王淩者也事見七十五卷)
(邵陵厲公/嘉平三年)河西平初燉煌太守馬艾卒官(燉徒門翻卒/子恤翻下同)
郡人推功曹張恭行長史事恭遣其子就詣朝廷請太
守㑹黄華張進叛欲與燉煌并勢執就刼以白刃就終
不囘私與恭疏曰大人率厲燉煌忠義顯然豈以就在
困厄之中而替之哉今大軍垂至但當促兵以掎之耳
(掎舉綺翻從後牽曰/掎又云偏引曰掎)願不以下流之愛使就有恨於黄
壤也(論語曰君子惡居下流天下之惡皆歸焉謂下流/當惡居而不當愛也一曰流輩也牽於父子之愛)
(而廢君臣之義是常人之流/下一等見識故曰下流之愛)恭即引兵攻酒泉别遣鐵
騎二百及官屬縁酒泉北塞東迎太守尹奉黄華欲救
張進而西顧恭兵恐擊其後故不得徃而降就卒平安
奉得之郡詔賜恭爵關内侯　六月庚午王引軍南巡
　秋七月孫權遣使奉獻　蜀將軍孟達屯上庸與副
軍中郎將劉封不協封侵陵之達率部曲四千餘家來
降達有容止才觀(觀工/玩翻)王甚器愛之引與同輦以達為
散騎常侍建武將軍封平陽亭侯合房陵上庸西城三
郡為新城(蜀分三郡見上卷漢/獻帝建安二十四年)以達領新城太守委以
西南之任行軍長史劉曄曰(時魏王引軍南/巡以曄為長史)達有茍得
之心而恃才好術(好呼/到翻)必不能感恩懐義新城與孫劉
接連(蜀之漢中呉之宜/都皆與新城接連)若有變態為國生患王不聽(為/孟)
(達叛魏張本/為于偽翻)遣征南將軍夏侯尚右將軍徐晃與達共
襲劉封上庸太守申耽叛封來降封破走還成都初封
本羅侯冦氏之子漢中王初至荆州以未有繼嗣養之
為子諸葛亮慮封剛猛易世之後終難制御勸漢中王
因此際除之遂賜封死　武都氐王楊僕率種人内附
(種章/勇翻)　甲午王次于譙大饗六軍及譙父老于邑東設
伎樂百戲(伎巨/綺翻)吏民上壽日夕而罷
　孫盛曰三年之喪自天子達于庶人故雖三季之末
　(謂三代/之季也)七雄之敝(秦趙韓魏齊楚/燕為戰國七雄)猶未有廢衰斬於
　旬朔之間釋麻杖於反哭之日者也(麻絰也居父喪/苴杖禮既葬而)
　(反哭檀弓曰反哭升堂反諸其所作也反哭之弔也/哀之至也反而亡焉失之矣於是為甚衰倉囘翻)
　逮于漢文變易古制(事見十五卷/文帝後七年)人道之紀一旦而
　廢固巳道薄於當年風頺於百代矣魏王既追漢制
　替其大禮處莫重之哀(處昌/吕翻)而設饗宴之樂居貽厥
　之始而墮王化之基(夏書曰有典有則貽/厥子孫墮讀曰隳)及至受禪
　顯納二女(獻帝之禪也册詔魏王曰漢承堯運/有𫝊聖之義釐降二女以嬪于魏)是以
　知王齡之不遐卜世之期促也
王以丞相祭酒賈逵為豫州刺史(豫州統潁川汝隂汝/南梁國沛郡譙郡魯)
(郡弋陽安豐等郡晉地理志曰魏武分沛郡立譙郡分/汝南立汝隂郡合陳郡於梁國沈約志曰弋陽縣本屬)
(汝南魏文帝分立郡/又分廬江為安豐郡)是時天下初定刺史多不能攝郡
(攝總/録也)逵曰州本以六條詔書察二千石以下(舉漢/制也)故其
狀皆言嚴能鷹揚有督察之才不言安靜寛仁有愷悌
之德也今長吏慢灋盜賊公行州知而不糾天下復何
取正乎(復扶/又翻)其二千石以下阿縱不如灋者皆舉奏免
之外脩軍旅内治民事(治直/之翻)興陂田通運渠吏民稱之
王曰逵真刺史矣布告天下當以豫州為灋賜逵爵關
内侯　左中郎將李伏太史丞許芝表言魏當代漢見
于圖緯其事衆甚(據獻帝傳李伏引孔子玉板許芝引/春秋漢含孳玉板䜟佐助期孝經中)
(黄䜟易/運期䜟)羣臣因上表勸王順天人之望(時勸進者辛毗/劉曄傅巽衛臻)
(桓階陳矯陳羣蘇林董巴繼/之者司馬懿鄭渾羊祕鮑勛)王不許冬十月乙夘漢帝
告祠高廟使行御史大夫張音持節奉璽綬詔册禪位
于魏王三上書辭讓乃為壇於繁陽(時南巡至潁川潁/隂縣築壇干曲蠡)
(之繁陽亭述征記曰其地在許南七十里東有臺高七/丈方五十步南有壇高二丈方三十步即受終之壇也)
(是年以繁陽/為繁昌縣)辛未升壇受璽綬即皇帝位(志考異曰陳/  云丙午行)
(至曲蠡漢帝禪位庚午升壇即祚袁紀亦云庚午魏王/即位按獻帝紀乙夘始發禪册二十九日登壇受命又)
(文帝受禪碑至今尚在亦云辛未受禪陳志袁紀誤也/范書云魏遣使求璽綬曹皇后不與如此數輩后乃呼)
(使者以璽抵軒下因涕泣横流曰天不祚爾左右皆莫/能仰視案此乃前漢元后事且璽綬無容在曹后之所)
(此說/妄也)燎祭天地嶽瀆改元大赦十一月癸酉奉漢帝為
山陽公(山陽縣屬/河内郡)行漢正朔用天子禮樂封公四子為
列侯追尊太王曰太皇帝武王曰武皇帝廟號太祖尊
王太后曰皇太后以漢諸侯王為崇德侯列侯為關中
侯羣臣封爵増位各有差改相國為司徒御史大夫為
司空(漢獻帝建安十三年/罷三公官今復舊)山陽公奉二女以嬪于魏帝
欲改正朔侍中辛毗曰魏氏遵舜禹之統應天順民至
於湯武以戰伐定天下乃改正朔孔子曰行夏之時左
氏傳曰夏數為得天正何必期於相反帝善而從之(自/是)
(之後遂皆以建寅/為正傳直戀翻)時羣臣並頌魏德多抑損前朝(朝直/遙翻)
散騎常侍衛臻獨明禪授之義稱揚漢美帝數目臻曰
(數所/角翻)天下之珍當與山陽共之帝欲追封太后父母尚
書陳羣奏曰陛下以聖德應運受命創業革制當永為
後式案典籍之文無婦人分土命爵之制在禮典婦因
夫爵(禮記婦人無/爵從夫之爵)秦違古灋漢氏因之非先王之令典
也帝曰此議是也其勿施行仍著定制藏之臺閣(臺閣/尚書)
(中藏故/事之處)十二月初營洛陽宮戊午帝如洛陽(裴松之曰/案諸書記)
(是時帝居北宫以建始殿朝羣臣門曰承明陳思王植/詩謁帝承明廬是也至明帝時始於漢南宮崇德殿處)
(起太極昭陽諸殿魏畧曰漢火行也火忌水故洛去水/而加佳魏於行次為土土水之牡也水得土而流土得)
(水而柔故除佳/加水變雒為洛)　帝謂侍中蘇則曰前破酒泉張掖西
域通使燉煌(使疏吏翻/燉徒門翻)獻徑寸大珠可復求市益得不
(復扶又翻/不讀曰否)則對曰若陛下化洽中國德流沙漠即不求
自至求而得之不足貴也帝嘿然　帝召東中郎將蔣
濟為散騎常侍時有詔賜征南將軍夏侯尚曰卿腹心
重將(重將即/亮翻)特當任使作威作福殺人活人尚以示濟
濟至帝問以所聞見對曰未有他善但見亡國之語耳
帝忿然作色而問其故濟具以答因曰夫作威作福書
之明誡(書洪範曰臣無有作威作福臣而有/作威作福其害于而家凶于而國)天子無戲
言古人所慎惟陛下察之帝即遣追取前詔　帝欲徙
冀州士卒家十萬戸實河南(時營洛陽故欲徙冀/州士卒家以實之)時天
旱蝗民饑羣司以為不可而帝意甚盛侍中辛毗與朝
臣俱求見(見賢/遍翻)帝知其欲諫作色以待之皆莫敢言毗
曰陛下欲徙士家其計安出帝曰卿謂我徙之非邪毗
曰誠以為非也帝曰吾不與卿議也毗曰陛下不以臣
不肖置之左右厠之謀議之官(侍中於周為常伯之任/在天子左右備切問近)
(對拾遺/補闕)安能不與臣議邪臣所言非私也乃社稷之慮
也安得怒臣帝不答起入内毗隨而引其裾帝遂奮衣
不還良久乃出曰佐治卿持我何太急邪(辛毗字佐治/治直吏翻)
毗曰今徙既失民心又無以食也故臣不敢不力爭帝
乃徙其半帝嘗出射雉顧羣臣曰射雉樂哉毗對曰於
陛下甚樂於羣下甚苦帝黙然後遂為之稀出(射而亦/翻樂音)
(洛為于/偽翻)
二年(之考異曰陳志正月乙亥朝日于東郊裴松/  以為朝日在二月按二月辛丑朔無乙亥)春正
月以議郎孔羨為宗聖侯奉孔子祀(漢平帝元始元年/封褒成君孔霸曽)
(孫均為褒成侯奉孔子祀王莽敗失國光武建武十三/年復封均子志為褒成侯志子損和帝永元四年徙封)
(褒亭侯世世相傳至獻帝初國絶魏封孔子二十一世/孫羨為宗聖侯邑百戸晉封二十三世孫震為奉聖亭)
(侯後魏封二十七世孫乘為崇聖大夫孝文太和十九/年幸魯又改封二十八世孫珍為崇聖侯北齊改封三)
(十一世孫某為恭聖侯周武帝平齊改封鄒國公隋文/帝仍舊封鄒國公煬帝改封為紹聖侯唐太宗貞觀十)
(一年封孔子裔/孫倫為褒聖侯)　三月加遼東太守公孫恭車騎將軍
(恭公孫度次/子康之弟也)　初復五銖錢(漢獻帝初平元年董/卓壞五銖錢今復之)　蜀
中傳言漢帝已遇害於是漢中王發喪制服諡曰孝愍
皇帝羣下競言符瑞勸漢中王稱尊號前部司馬費詩
上疏曰(時費詩為益州前/部司馬費父沸翻)殿下以曹操父子偪主簒位
故乃羈旅萬里糾合士衆將以討賊今大敵未克而先
自立恐人心疑惑昔高祖與楚約先破秦者王之(王于/況翻)
及屠咸陽獲子嬰猶懐推讓(推吐/雷翻)況今殿下未出門庭
便欲自立邪愚臣誠不為殿下取也(為于/偽翻)王不悅左遷
詩為部永昌從事(為益州刺史部/從事部永昌郡)夏四月丙午漢中王
即皇帝位於武擔之南(蜀木紀曰武都有丈夫化為女/子顔色美好蓋山精也蜀王娶)
(以為妻不習水土疾病欲歸國蜀王留之無幾物故蜀/王發卒之武都擔土於成都郭中葬蓋地數畆高十丈)
(號曰武擔也裴松之曰案武擔山在成都西北蓋以乾/位在西北故就之以即祚杜佑曰武擔山在蜀郡西)
大赦改元章武以諸葛亮為丞相許靖為司徒
　臣光曰天生烝民其勢不能自治必相與戴君以治
　之(治直/之翻)茍能禁暴除害以保全其生賞善罰惡使不
　至於亂斯可謂之君矣(温公之說正祖周書所謂撫/我則后虐我則讐之意白虎)
　(通曰君者羣也羣/下之所歸心也)是以三代之前海内諸侯何啻萬
　國(黄帝置左右大監監于萬國禹/㑹諸侯于塗山執玉帛者萬國)有民人社稷者通
　謂之君合萬國而君之立灋度班號令而天下莫敢
　違者乃謂之王王德既衰彊大之國能帥諸侯以尊
　天子者則謂之霸(帥讀/曰率)故自古天下無道諸侯力爭
　或曠世無王者固亦多矣(如共工氏在伏羲神農之/間秦在周漢之間皆謂之)
　(霸而不王所謂曠世無王也又如有窮/之於夏共和之於周亦曠世而無王也)秦焚書坑儒
　漢興學者始推五德生勝以秦為閏位在木火之間
　霸而不王於是正閏之論興矣(孟康曰秦推五勝以/周為火用水勝之漢)
　(儒以庖犧繼天而王為百王首德始於木共工氏霸/九域雖有水德在木火之間非其序也故霸而不王)
　(神農氏以火承木故為炎帝神農氏没黄帝氏作火/生土故為土德少昊黄帝之子土生金故為金德少)
　(昊之衰顓頊受之金生水故為水德顓頊之所建帝/嚳受之水生木故為木德高辛氏衰天下歸堯木生)
　(火故為火德堯嬗舜火生土故為土德舜嬗禹土生/金故為金德湯伐桀纉禹金生水故為水德周伐商)
　(水生木故為木德漢伐秦繼周木生火故為火/德共工及秦不在五德相生之正運故曰閏位)及漢
　室顛覆三國鼎峙晉氏失馭五胡雲擾宋魏以降南
　北分治各有國史互相排黜南謂北為索虜北謂南
　為島夷(索虜者以北人辮髪謂之索頭也島夷/者以東南際海土地卑下謂之島中也)朱氏
　代唐四方幅裂朱邪入汴比之窮新(唐莊宗自以為/繼唐比朱梁於)
　(有窮簒夏/新室簒漢)運厯年紀皆棄而不數此皆私已之偏辭
　非大公之通論也臣愚誠不足以識前代之正閏竊
　以為茍不能使九州合為一統皆有天子之名而無
　其實者也雖華夏仁暴大小强弱或時不同(夏戸/雅翻)要
　皆與古之列國無異豈得獨尊奬一國謂之正統而
　其餘皆為僣偽哉若以自上相授受者為正邪則陳
　氏何所受拓拔氏何所受若以居中夏者為正邪(夏/戸)
　(雅/翻)則劉石慕容苻姚赫連所得之土皆五帝三王之
　舊都也若以有道德者為正邪則蕞爾之國必有令
　主(蕞徂外/翻小貌)三代之季豈無僻王是以正閏之論自古
　及今未有能通其義確然使人不可移奪者也臣今
　所述止欲叙國家之興衰著生民之休戚使觀者自
　擇其善惡得失以為勸戒非若春秋立褒貶之法撥
　亂世反諸正也正閏之際非所敢知但據其功業之
　實而言之周秦漢晉隋唐皆嘗混壹九州傳祚於後
　子孫雖微弱播遷猶承祖宗之業有紹復之望四方
　與之爭衡者皆其故臣也故全用天子之制以臨之
　其餘地醜德齊(醜類也言地之/廣狹相類也)莫能相壹名號不異
　本非君臣者皆以列國之制處之(處昌/吕翻)彼此均敵無
　所抑揚庶幾不誣事實近於至公(近其/靳翻)然天下離析
　之際不可無歲時月日以識事之先後(識音/誌)據漢傳
　於魏而晉受之晉傳于宋以至於陳而隋取之唐傳
　於梁以至於周而大宋承之故不得不取魏宋齊梁
　陳後梁後唐後晉後漢後周年號以紀諸國之事(魏/下)
　(當有/晉字)非尊此而卑彼有正閏之辨也昭烈之於漢雖
　云中山靖王之後而族屬疎逺不能紀其世數名位
　亦猶宋高祖稱楚元王後(宋髙祖彭城人自謂漢楚/元王交二十一世孫蓋以)
　(彭城楚都故其苗/裔家於此地也)南唐烈祖稱呉王恪後(南唐初欲/祖呉王恪)
　(或請祖鄭王元懿唐主命考二王苗裔以/呉王孫禕有功禕子峴為丞相遂祖呉王)是非難辨
　故不敢以光武及晉元帝為比使得紹漢氏之遺統
　也(温公紀年之意/具于此論中矣)
孫權自公安徙都卾更名卾曰武昌(更工/衡翻)五月辛巳漢
主立夫人呉氏為皇后后偏將軍懿之妹故劉璋兄瑁
之妻也(瑁莫/報翻)立子禪為皇太子娶車騎將軍張飛女為
皇太子妃　太祖之入鄴也(入鄴見六十四/卷漢建安十年)帝為五官
中郎將見袁熈妻中山甄氏美而悅之(甄之/人翻)太祖為之
聘焉(為于/偽翻)生子叡及即皇帝位安平郭貴嬪有寵(據陳/壽志)
(郭嬪安平廣宗人漢廣宗縣屬鉅鹿郡晉志廣宗始屬/安平蓋魏氏制度也六宫置貴嬪始此孔穎達曰嬪婦)
(人之美稱可賓/敬也嬪毗賓翻)甄夫人留鄴不得見失意有怨言郭貴
嬪譛之帝大怒六月丁夘遣使賜夫人死(為明帝立郭/太后以憂崩)
(張/木)　帝以宗廟在鄴(武王之封魏王/建宗廟於鄴)祀太祖於洛陽建
始殿如家人禮(建始殿帝所起以建國之始命名父為/士子為天子祭以天子安有用家人禮)
(者/哉)　戉辰晦日有食之有司奏免太尉(仍東漢中/世之制也)詔曰
災異之作以譴元首而歸過股肱豈禹湯罪已之義乎
(左傳臧文仲曰禹湯/罪已其興也勃焉)其令百官各䖍厥職後有天地之
眚勿復劾三公(復扶/又翻)　漢主立其子永為魯王理為梁
王(晉書地理志劉備以郡國封建諸王或遙采嘉名不/由檢其土地所出孫權亦取中州嘉號封建諸王自)
(此迄於南北/朝大率類此)　漢主恥關羽之没將擊孫權翊軍將軍
趙雲曰國賊曹操非孫權也若先滅魏則權自服今操
身雖斃子丕簒盜當因衆心早圖關中居河渭上流以
討㐫逆關東義士必裏糧策馬以迎王師不應置魏先
與呉戰兵勢一交不得卒解非䇿之上也(趙雲之言可/謂知所先後)
(矣卒讀/曰猝)羣臣諫者甚衆漢主皆不聽廣漢處士秦宓(處/昌)
(吕翻宓莫必翻通作宻不/應州郡辟命故曰處士)陳天時必無利坐下獄幽閉
然後貸出(貸原也赦也/下遐稼翻)初車騎將軍張飛雄壯威猛亞
於關羽羽善待卒伍而驕於士大夫飛愛禮君子而不
恤軍人漢主常戒飛曰卿刑殺既過差(差次也過差猶/今人言過次也)
又日鞭檛健兒而令在左右(檛陟加/翻箠也)此取禍之道也飛
猶不悛(悛丑縁/翻改也)漢主將伐孫權飛當率兵萬人自閬中
㑹江州(閬中縣屬巴西郡此亦由内水下江州/也杜佑曰漢江州縣故城在巴縣西)臨發其
帳下將張達范彊殺飛以其首順流犇孫權漢主聞飛
營都督有表曰噫飛死矣(表當自飛上而都督越次上/之故知其必死也凡用兵必)
(觀人事既失關羽又喪/張飛兵可以無出矣)
　陳壽評曰關羽張飛皆稱萬人之敵為世虎臣羽報
　效曹公(事見六十三卷/獻帝建安五年)飛義釋嚴顔(事見六十七卷/建安十九年)
　並有國士之風然羽剛而自矜飛暴而無恩以短取
　敗理數之常也
秋七月漢主自率諸軍擊孫權權遣使求和於漢南郡
太守諸葛瑾遺漢主牋曰(遺于/季翻)陛下以關羽之親何如
先帝(時蜀人傳漢帝已遇/害因稱之為先帝)荆州大小孰與海内俱應仇
疾誰當先後若審此數易於反掌矣漢主不聽(諸葛瑾/之言天)
(下之公也使漢主因此與呉解仇/繼好魏氏其旰食乎易以䜴翻)時或言瑾别遣親人
與漢主相聞者權曰孤與子瑜有死生不易之誓子瑜
之不負孤猶孤之不負子瑜也然謗言流聞于外陸遜
表明瑾必無此宜有以散其意權報曰子瑜與孤從事
積年恩如骨肉深相明究其為人非道不行非義不言
𤣥德昔遣孔明至呉(蓋謂亮至呉/求救時也)孤嘗語子瑜曰(語牛/倨翻)
卿與孔明同産且弟隨兄於義為順何以不留孔明孔
明若留從卿者孤當以書解𤣥德意自隨人耳(意料度/也權自)
(言料度備意/必當相從)子瑜答孤言弟亮已失身於人委質定分
(質如字分/扶問翻)義無二心弟之不留猶瑾之不徃也其言足
貫神明今豈當有此乎前得妄語文疏即封示子瑜并
手筆與之孤與子瑜可謂神交非外言所間(間古/莧翻)知卿
意至輒封來表以示子瑜使知卿意(觀孫權君臣之間/推誠相與讒間不)
(行於其間所以/能保有江東也)漢主遣將軍呉班馮習攻破權將李異
劉阿等於巫(巫縣漢屬南郡呉初屬宜都郡後孫休分/立建平郡巫屬焉賢曰巫故城在今䕫州)
(巫山縣北杜佑曰巫歸州巴東縣是又曰巫山縣楚/之巫郡漢為巫縣故城在今縣北晉置建平郡於此)進
兵秭歸兵四萬餘人武陵蠻夷皆遣使徃請兵權以鎮
西將軍陸遜為大都督假節督將軍朱然潘璋宋謙韓當
徐盛鮮于丹孫桓等五萬人拒之(孫權始命吕蒙為大/督以取關羽今又復)
(命陸遜為大都督以拒劉/備大都督之號蓋昉此)　皇弟鄢陵侯彰宛侯據魯
陽侯宇譙侯林賛侯衮襄邑侯峻𢎞農侯幹壽春侯彪
歴城侯徽平輿侯茂皆進爵為公(鄢謁晩翻又於建翻/又音偃宛於元翻魯)
(陽縣屬南陽郡譙縣鄼縣屬譙郡襄邑屬陳留郡壽春/屬淮南郡歴城屬濟南郡平輿屬汝南郡應劭曰輿音)
(預/)安鄉侯植改封甄城侯(植以見忌貶侯今乃改封縣/侯甄城屬東郡蜀本作鄄城)
(當從之/鄄音絹)　築陵雲臺(據水經註陵雲臺在/洛陽城中金市之東)　初帝詔羣
臣令料劉備當為關羽出報孫權否(為于偽/翻下同)衆議咸云
蜀小國耳名將唯羽羽死軍破國内憂懼無縁復出(復/扶)
(又/翻)侍中劉曄獨曰蜀雖陿弱(陿即/狹字)而備之謀欲以威武
自彊勢必用衆以示有餘且關羽與備義為君臣恩猶
父子羽死不能為興軍報敵於終始之分不足矣(分扶/問翻)
八月孫權遣使稱臣卑辭奉章并送于禁等還(權破南/郡得于)
(禁事見上卷獻帝/建安二十四年)朝臣皆賀(朝直/遙翻)劉曄獨曰權無故求
降(降戸江/翻下同)必内有急權前襲殺關羽劉備必大興師伐
之外有彊冦衆心不安又恐中國徃乘其釁故委地求
降一以却中國之兵二假中國之援以彊其衆而疑敵
人耳(劉曄之言曲/盡權之情偽)天下三分中國十有其八呉蜀各保
一州(約而言之謂呉/保揚蜀保益也)阻山依水有急相救此小國之利
也今還自相攻天亡之也宜大興師徑渡江襲之蜀攻
其外我襲其内呉之亡不出旬日矣呉亡則蜀孤若割
呉之半以與蜀蜀固不能久存況蜀得其外我得其内
乎帝曰人稱臣降而伐之疑天下欲來者心不若且受
呉降而襲蜀之後也對曰蜀逺呉近又聞中國伐之便還
軍不能止也今備已怒興兵擊呉聞我伐呉知呉必亡
將喜而進與我爭割呉地必不改計抑怒救呉也(抑按/止也)
帝不聽遂受呉降(若魏用劉曄之/言呉其殆矣)于禁須髮皓白形容
憔顇(顇與悴同/秦醉翻)見帝泣涕頓首帝慰諭以荀林父孟明
視故事(晉大夫荀林父與楚戰敗于邲晉景公復用之/以取赤狄秦大夫孟明為晉禽于殽秦穆公復)
(用之以霸西/戎父音甫)拜安逺將軍(安逺將軍號亦/前此未有也)令北詣鄴謁
髙陵帝使豫於陵屋畫關羽戰克龎德憤怒禁降伏之
狀(畫古畫/字通)禁見慙恚發病死(恚於/避翻)
　臣光曰于禁將數萬衆敗不能死生降於敵既而復
　歸文帝廢之可也殺之可也乃畫陵屋以辱之斯為
　不君矣(賞慶刑/威曰君)
丁巳遣太常邢貞奉䇿即拜孫權為呉王加九錫(即就/也)
劉曄曰不可先帝征伐天下十兼其八威震海内陛下
受禪即真德合天地聲暨四逺權雖有雄才故漢票騎
將軍南昌侯耳(票騎南昌操挾漢而命之也/事見上卷漢建安二十四年)官輕勢卑
況士民有畏中國心不可彊迫與成所謀也(彊其/兩翻)不得
已受其降可進其將軍號封十萬戸侯不可即以為王
也夫王位去天子一階耳其禮秩服御相亂也(漢自景/武以後)
(裁削藩王不使與京師同制自曹操為/魏王加九錫禮秩服御與天子相亂矣)彼直為侯江南
士民未有君臣之分(分扶/問翻)我信其偽降就封殖之(封増/土以)
(培之殖養之/使蕃茂也)崇其位號定其君臣是為虎傅翼也(傅讀/曰附)
權既受王位却蜀兵之後外盡禮以事中國使其國内
皆聞内為無禮以怒陛下陛下赫然發怒興兵討之乃
徐告其民曰我委身事中國不愛珍貨重寳隨時貢獻
不敢失臣禮而無故伐我必欲殘我國家俘我人民以
為僕妾呉民無縁不信其言也信其言而感怒上下同
心戰加十倍矣又不聽(史言帝再不聽劉曄之/言為後伐呉無功張本)諸將以
呉内附意皆縱緩獨征南大將軍夏侯尚益修攻守之
備山陽曹偉素有才名(此山陽郡/也屬兖州)聞呉稱藩以白衣與
呉王交書求賂欲以交結京師帝聞而誅之　呉又城
武昌(既城石頭又城武昌此/呉人保江之根本也)　初帝欲以楊彪為太尉
彪辭曰嘗為漢朝三公(朝直/遙翻)值世衰亂不能立尺寸之
益若復為魏臣(復扶/又翻)於國之選亦不為榮也帝乃止冬
十月己亥公卿朝朔旦并引彪待以客禮賜延年椐杖
(詩其檉其椐傳云椐樻孫炎云樻腫節可以作杖陸璣/疏云節中腫以扶老今人以為馬鞭及杖𢎞農共北山)
(甚有之陸曰即今靈壽杖是也師古曰木似竹有枝節/長不過八九尺圍三四寸自然冇合杖制不煩削治陳)
(藏器云生劒南山谷圓長/皮紫作杖令人延年益壽)馮几使著布單衣皮弁以見
(馮讀曰慿著直/畧翻見賢遍翻)拜光禄大夫秩中二千石(漢制光禄大/夫比二千石)
(晉志曰光禄大夫漢置無定員多以為拜假賻贈之使/及監䕶喪事魏氏以來轉復優重不復以為使命之官)
(其諸公告老者皆家拜此/位及在朝顯職復用加之)朝見位次三公(朝直遙翻/見賢遍翻)又
令門施行馬(魏晉之制三公及位從公門施行馬程大/昌曰行馬者一木横中兩木互穿以施四)
(角施之於門以為約禁也周禮/謂之梐枑今官府前乂子是也)置吏卒以優崇之年八
十四而卒(楊彪有愧於/龔勝多矣)　以穀貴罷五銖錢(復五銖錢/無幾何而)
(罷/)　涼州盧水胡治元多等反河西大擾帝召鄒岐還
以京兆尹張既為涼州刺史遣䕶軍夏侯儒將軍費曜
等繼其後(費父/沸翻)胡七千餘騎逆拒既於鸇隂口(鸇隂縣/前漢屬)
(安定郡後漢屬武威郡/鸇隂口鸇隂河口也)既揚聲軍從鸇隂乃潜由且次
出武威(二漢志武威有楈次縣孟康曰/楈音子如翻次音咨即且次也)胡以為神引還
顯美(顯美縣前漢屬張掖郡/後漢及魏晉屬武威郡)既已據武威曜乃至儒等
猶未達既勞賜將士(勞力/到翻)欲進軍擊胡諸將皆曰士卒
疲倦虜衆氣銳難與爭鋒既曰今軍無見糧(見賢/遍翻)當因
敵為資若虜見兵合退依深山追之則道險窮餓兵還
則出候冦鈔(鈔楚/交翻)如此兵不得解所謂一日縱敵患在
數世也(左傳先軫曰一日/縱敵數世之患也)遂前軍顯美十一月胡騎數
千因大風欲放火燒營將士皆恐既夜藏精卒三千人
為伏使參軍成公英督千餘騎挑戰(姓譜衛成公之後/為成公氏余不敢)
(謂之/傳信)敕使陽退胡果爭犇之因發伏截其後首尾進擊
大破之斬首獲生以萬數河西悉平後西平麴光反殺
其郡守諸將欲擊之既曰唯光等造反郡人未必悉同
若便以軍臨之吏民羌胡必謂國家不别是非(别彼/列翻)更
使皆相持著(著直/畧翻)此為虎傅翼也(為于偽翻/傅讀曰附)光等欲以
羌胡為援今先使羌胡鈔擊(鈔楚/交翻)重其賞募所虜獲者
皆以畀之外沮其勢(沮在/吕翻)内離其交必不戰而定乃移
檄告諭諸羌為光等所詿誤者原之(詿古/賣翻)能斬賊帥送
首者當加封賞(帥所/類翻)於是光部黨斬送光首其餘皆安
堵如故　邢貞至呉呉人以為宜稱上將軍九州伯(王/制)
(九州其一州為天子/之縣内八州八伯)不當受魏封呉王曰九州伯於古
未聞也昔沛公亦受項羽封為漢王(事見九卷漢/高帝元年)蓋時
宜耳復何損邪(復扶又/翻後同)遂受之呉王出都亭侯貞貞入
門不下車張昭謂貞曰夫禮無不敬法無不行而君敢
自尊大豈以江南寡弱無方寸之刃故乎貞即遽下車
中郎將琅邪徐盛忿憤顧謂同列曰盛等不能奮身出
命為國家并許洛呑巴蜀(為于/偽翻)而令吾君與貞盟不亦
辱乎因涕泣横流貞聞之謂其徒曰江東將相如此非
久下人者也(觀貞此言善覘國者也使還之日嘗以復/於魏主否然觀貞以張昭之言而下車則)
(其氣已/奪矣)呉主遣中大夫南陽趙咨入謝帝問曰呉主何
等主也對曰聰明仁智雄畧之主也帝問其狀對曰納
魯肅於凡品是其聰也拔吕䝉於行陳是其明也(行戸/剛翻)
(陳讀/曰陣)獲于禁而不害是其仁也取荆州兵不血刃是其
智也據三州虎視于天下(三州荆/揚交也)是其雄也屈身於陛
下是其畧也帝曰呉王頗知學乎咨曰呉王浮江萬艘
(艘蘇/刀翻)帶甲百萬任賢使能志存經畧雖有餘閒博覽書
傳(傳直/戀翻)歴史籍采竒異不效書生尋章摘句而已(帝好/文章)
(故趙咨以此言譏/之摘蜀本作擿)帝曰呉可征否對曰大國有征伐之
兵小國有備禦之固(此二語本/之管子)帝曰呉難魏乎對曰帶
甲百萬江漢為池何難之有帝曰呉如大夫者幾人對
曰聰明特達者八九十人如臣之比車載斗量不可勝
數(量音良/勝音升)帝遣使求雀頭香大貝明珠象牙犀角玳瑁
孔雀翡翠鬭鴨長鳴雞於呉(本草以香附子為雀頭香/此物處處有之非珍也恐)
(别是一物貝質白如玉紫㸃為文皆行列相當明珠出/合浦大者徑寸象出交趾雄者有兩長牙長丈餘犀亦)
(出交趾惟通天犀最貴角有白理如線置米羣雞中雞/徃啄米見犀輒驚却南人呼為駭雞犀玳瑁狀如龜腹)
(背甲有烘㸃其大者如盤盂諸蕃志玳瑁形如龜黿背/甲十三片黑白班文間錯邊欄缺齧如鋸無足而有四)
(鬛前長後短以鬛棹水而行鬛與首班文如甲老者甲/厚而黑白分明少者甲薄而花字糢糊世傳鞭血成班)
(者妄也孔雀生羅州雄者尾金翠色光耀可愛埤雅曰/博物志云孔雀尾多變色或紅或黄諭如雲霞其色不)
(定人拍其尾則舞尾有金翠五年而後成始生三年金/翠尚小初春乃生三四月後復凋與花萼俱衰榮人採)
(其尾以飾扇拂生取則金翠之色不減南人取其尾者/握刀蔽于叢竹潜隱之處伺過急斬其尾若不即斷囘)
(首一顧金翠無復光彩每欲小棲先擇置尾之地故欲/生捕候雨甚則徃擒之尾霑而重不能高翔人雖至且)
(愛其尾不復騫揚也翡翠大小一如雀雄赤曰翡雌青/曰翠羽可為飾鴨馴狎能鬬者難得長鳴雞者其鳴聲)
(長/也)呉羣臣曰荆揚二州貢有常典(禹别九州任土/作貢此常典也)魏所
求珍玩之物非禮也宜勿與呉王曰方有事於西北(謂/與)
(蜀相距復/須備魏也)江表元元恃主為命彼所求者於我瓦石耳
孤何惜焉且彼在諒闇之中(闇音/隂)而所求若此寧可與
言禮哉皆具以與之(史言帝為/敵國所窺)　呉王以其子登為太
子妙選師友以南郡太守諸葛瑾之子恪綏逺將軍張
昭之子休(沈約志四十號將/軍綏逺第十四)大理呉郡顧雍之子譚偏
將軍廬江陳武之子表皆為中庶子入講詩書出從騎
射(騎竒/寄翻)謂之四友登接待僚屬畧用布衣之禮　十二
月帝行東巡　帝欲封呉王子登為萬戸侯呉王以登
年幼上書辭不受復遣西曹掾呉興沈珩入謝(姓譜沈/姓出呉)
(興本自周文王第十子聃季食采於沈即汝南平輿沈/亭是也子孫以國為氏又楚莊王之子公子真封于沈)
(鹿其後有沈尹戍/沈諸梁珩音行)并獻方物帝問曰呉嫌魏東向乎珩
曰不嫌曰何以曰信恃舊盟言歸于好(好呼/到翻)是以不嫌
若魏渝盟自有豫備又問聞太子當來寧然乎珩曰臣
在東朝朝不坐宴不與(呉在江東故曰東朝朝不坐宴/不與記檀弓記尹商陽之言朝)
(直遙/翻)若此之議無所聞也帝善之呉王於武昌臨釣臺
(水經武昌有樊山北/背大江江上有釣臺)飲酒大醉使人以水灑羣臣(醉者/以水)
(灑之醒然/後能飲)曰今日酣飲惟醉墮臺中乃當止耳張昭正
色不言出外車中坐王遣人呼昭還入謂曰為共作樂
耳(樂音洛/下同)公何為怒乎昭對曰昔紂為糟丘酒池長夜
之飲(紂以酒為池糟丘足以望七里一鼓而牛飲者三/千人懸肉為林使男女倮逐於其間為長夜之飲)
當時亦以為樂不以為惡也王黙然慙遂罷酒呉王與
羣臣飲自起行酒虞翻伏地陽醉不持王去翻起坐(翻/為)
(是者所/以諫也)王大怒手劒欲擊之(手劒手援劒也記曰/子手弓手守又翻)侍坐
者莫不惶遽(坐徂/卧翻)惟大司農劉基起抱王諫曰大王以
三爵之後手殺善士雖翻有罪天下孰知之(古者臣侍/君宴不過)
(三爵懼其/失節也)且大王以能容賢蓄衆故海内望風今一朝
棄之可乎王曰曹孟德尚殺孔文舉(事見六十五卷漢/獻帝建安十三年)
孤於虞翻何有哉基曰孟德輕害士人天下非之大王
躬行德義欲與堯舜比隆何得自喻於彼乎翻由是得
免王因敕左右自今酒後言殺皆不得殺基繇之子也
(劉繇為孫䇿/所襲走死)　初太祖既克蹋頓(事見六十五卷漢獻/帝建安十二年蹋徒)
(臘/翻)而烏桓浸衰鮮卑大人步度根軻比能素利彌加厥
機等因閻柔上貢獻求通市(通關市以其土物與中/國互市也上時掌翻)太
祖皆表寵以為王軻比能本小種鮮卑(種章/勇翻)以勇徤廉
平為衆所服由是能威制諸部最為彊盛(徒勇徤而不/廉平未必能)
(制諸/部也)自雲中五原以東抵遼水皆為鮮卑庭軻比能與
素利彌加割地統御各有分界(分扶/問翻)軻比能部落近塞
(近其/靳翻)中國人多亡叛歸之素利等在遼西右北平漁陽
塞外道逺故不為邊患帝以平虜校尉牽招為䕶鮮卑
校尉南陽太守田豫為䕶烏桓校尉使鎮撫之
三年春正月丙寅朔日有食之　庚午帝行如許昌(晉/志)
(曰漢獻帝都許魏受禪徙都洛/陽許宫室武庫存焉改為許昌)　詔曰今之計孝(計孝/上計)
(吏及孝/廉也)古之貢士也若限年然後取士是吕尚周晉
不顯於前世也(吕尚年八十餘文王以為/師周太子晉少有令名)其令郡國所
選勿拘老幼儒通經術吏達文法到皆試用有司糾故
不以實者(故不以實謂用/意為姦欺者)　二月鄯善龜兹于闐王各
遣使奉獻(鄯上扇翻龜兹音丘慈/闐徒賢翻又徒見翻)是後西域復通置戊
巳校尉(漢自安帝以後未嘗不欲通西域訖不能通今/雖置戊巳校尉亦不能如漢之屯田車師也復)
(扶又/翻)　漢主自秭歸將進擊呉治中從事黄權諫曰呉
人悍戰而水軍沿流進易退難(悍下罕翻下旰/翻易以䜴翻)臣請為
先驅以當冦陛下宜為後鎮漢主不從以權為鎮北將
軍使督江北諸軍(為漢主兵敗權/不能自反張本)自率諸將自江南縁
山截領(領古嶺/字通)軍於夷道猇亭(裴松之曰猇許交翻夷/道縣漢屬南郡呉屬宜)
(都/郡)呉將皆欲迎擊之(將即/亮翻)陸遜曰備舉軍東下銳氣始
盛且乗高守險難可卒攻(卒讀/曰猝)攻之縱下猶難盡克若
有不利損我大勢非小故也今但且奬厲將士廣施方
畧以觀其變若此間是平原曠野當恐有顛沛交逐之
憂今縁山行軍勢不得展自當罷於木石之間徐制其
敝耳(罷讀曰疲魏人言陸/議見兵勢正由此耳)諸將不解(解古買/翻曉也)以為遜畏
之各懐憤恨漢人自佷山通武陵(佷山縣前漢屬武陵/郡後漢屬南郡呉屬)
(宜都郡孟康曰佷音桓唐峽州辰陽縣有佷山佷音銀/杜佑曰峽州長楊縣漢佷山縣余按唐志辰陽誤也當)
(作長/陽)使侍中襄陽馬良以金錦賜五谿諸蠻夷授以官
爵(為馬良不得/還蜀張本)　三月乙丑立皇子齊公叡為平原王
皇弟鄢陵公彰等皆進爵為王甲戌立皇子霖為河東
王　甲午帝行如襄邑　夏四月戊申立鄄城侯植為
鄄城王(鄄音/絹)是時諸侯王皆寄地空名而無其實王國
各有老兵百餘人以為守衛隔絶千里之外不聽朝聘
為設防輔監國之官以伺察之(防輔者言防其為非而/輔之以正也監國即監)
(國謁者也朝直/遙翻為于偽翻)雖有王侯之號而儕於匹夫(儕士/皆翻)皆思
為布衣而不能得灋既峻切諸侯王過惡日聞獨北海
王衮謹慎好學(好呼/到翻)未嘗有失文學防輔相與言曰(晉/百)
(官志王國置師友文學各一人防輔不書者魏/氏防制藩國過差晉武帝懲其失而不置也)受詔察
王舉措有過當奏有善亦宜以聞遂共表稱陳衮美衮
聞之大驚懼責讓文學曰修身自守常人之行耳(行下/孟翻)
而諸君乃以上聞是適所以増其負累也(累力/瑞翻)且如有
善何患不聞而遽共如是是非所以為益也(衮之言漢/北海王睦)
(之故/智也)　癸亥帝還許昌　五月以江南八郡為荆州江
北諸郡為郢州(既以孫權為荆州牧統江南八郡故以/江北諸郡置郢州呉自立則郢州廢矣)
　漢人自巫峽建平連營至夷陵界(水經注巫峽首尾/一百六十里巫縣)
(屬建平郡則巫峽正在建平郡界至夷陵則為宜都郡/界然孫休永安三年始分宜都立建平郡此時未有建)
(平也史追書耳杜佑/曰呉建平今巴東郡)立數十屯以馮習為大督張南為
前部督自正月與呉相拒至六月不決漢主遣呉班將
數千人於平地立營呉將帥皆欲擊之陸遜曰此必有譎
且觀之(譎古/宂翻)漢主知其計不行乃引伏兵八千從谷中
出遜曰所以不聽諸君擊班者揣之必有巧故也(揣初/委翻)
遜上疏於呉王曰夷陵要害國之關限(自三峽下夷陵/連山疊嶂江行)
(其中迴旋湍激至西陵峽口始漫為平/流夷陵正當峽口故以為呉之關限)雖為易得亦復
易失(易以䜴翻復/扶又翻下同)失之非徒損一郡之地荆州可憂今
日爭之當令必諧備干天常不守窟穴而敢自送臣雖
不材慿奉威靈以順討逆破壊在近無可憂者臣初嫌
之水陸俱進今反捨船就步處處結營察其布置必無
他變伏願至尊高枕不以為念也(枕職/任翻)閏月遜將進攻
漢軍諸將並曰攻備當在初今乃令入五六百里相守
經七八月其諸要害皆已固守擊之必無利矣遜曰備
是猾虜更嘗事多(更工/衡翻)其軍始集思慮精專未可干也
今住已久不得我便兵疲意沮計不復生掎角此冦(左/傳)
(晉人角之諸戎掎之角者當前與之角掎/者從後掎其足也沮在吕翻掎居蟻翻)正在今日乃
先攻一營不利諸將皆曰空殺兵耳遜曰吾已曉破之
之術乃敕各持一把茅以火攻拔之一爾勢成(言一拔/營之頃)
(而兵之勝勢成也一/爾猶言一如此也)通率諸軍同時俱攻斬張南馮習
及胡王沙摩相等首破其四十餘營漢將杜路劉寧等
窮逼請降(降戸江/翻下同)漢主升馬鞌山(今峽州夷陵/縣有馬鞌山)陳兵自
繞遜督促諸軍四面蹙之土崩瓦解死者萬數漢主夜
遁驛人自擔燒鐃鎧斷後僅得入白帝城(漢主初連兵/入夷陵界沿)
(路置驛以達于白帝及兵敗諸軍潰散惟驛人自擔所/棄鐃鎧燒之于隘以斷後僅得脫也據水經注燒鎧斷)
(道處地名石門在秭歸縣西杜佑曰歸州巴東縣有石/門山劉備斷道處鐃尼交翻如鈴無舌而有秉周禮以)
(金鐃止鼔軍中所/用也斷丁管翻)其舟船器械水步軍資一時畧盡尸
骸塞江而下(塞悉/則翻)漢主大慙恚曰吾乃為陸遜所折辱
豈非天耶(依險行兵敵扼其衝情見勢屈/敵乘其懈至於失師此非天也)將軍義陽傅
肜為後殿(魏文帝分南陽郡立義陽郡又立義陽縣屬/焉此在肜入蜀之後史追書也肜余中翻殿)
(丁練/翻)兵衆盡死肜氣益烈呉人諭之使降肜罵曰呉狗
安有漢將軍而降者遂死之從事祭酒程畿泝江而退
(從事祭酒諸/從事之長也)衆曰後追將至宜解舫輕行(舫甫妄翻方/舟曰舫又並)
(兩舟/曰舫)畿曰吾在軍未習為敵之走也亦死之(言擐甲執/兵以臨敵)
(固欲就死未/嘗習走也)初呉安東中郎將孫桓别擊漢前鋒於夷
道(夷道縣漢屬南/郡呉屬宜都郡)為漢所圍求救於陸遜遜曰未可諸
將曰孫安東公族見圍已困柰何不救遜曰安東得士
衆心城牢糧足無可憂也待吾計展欲不救安東安東
自解及方畧大施漢果犇潰桓後見遜曰前實怨不見
救定至今日(言至今日/而事始定)乃知調度自有方耳(調徒/弔翻)初遜
為大都督諸將或討逆時舊將(討逆謂/孫䇿也)或公室貴戚各
自矜恃不相聽從遜按劒曰劉備天下知名曹操所憚
今在疆界此彊對也(彊對猶/言彊敵)諸君並荷國恩(荷下/可翻)當相
輯睦共翦此虜上報所受(高爵厚禄受恩多矣總兵扞/敵受任重矣皆當有以上報)
而不相順何也僕雖書生受命主上國家所以屈諸君
使相承望者以僕尺寸可稱能忍辱負重故也(忍辱言/能容諸)
(將負重則/自任也)各任其事豈復得辭(復扶/又翻)軍令有常不可犯
也(言將行/軍法也)及至破備計多出遜諸將乃服呉王聞之曰
公何以初不啟諸將違節度者邪對曰受恩深重此諸
將或任腹心或堪爪牙或是功臣皆國家所當與共克
定大事者臣竊慕相如冦恂相下之義以濟國事(相如/事見)
(四卷周赧王三十六年冦恂事/見四十卷漢光武建武二年)王大笑稱善加遜輔國
將軍(晉職官志輔國大將軍位從公其號蓋/始于漢獻帝以命伏完然猶未加大)領荆州牧
改封江陵侯初諸葛亮與尚書令灋正好尚不同(好呼/到翻)
而以公義相取亮每竒正智術及漢主伐呉而敗時正
已卒亮歎曰孝直若在必能制主上東行就使東行必
不傾危矣(觀孔明此言不以漢主伐呉為可然而不諫/者以漢主怒盛而不可阻且得上流可以勝)
(也兵勢無常在於觀變出/竒故曰孝直在必不傾危)漢主在白帝徐盛潘璋宋謙
等各競表言備必可禽乞復攻之(復扶/又翻)呉王以問陸遜
遜與朱然駱統上言曰曹丕大合士衆外託助國討備
内實有姦心謹決計輒還(曹公不追關羽陸遜不再攻/劉備其所見固同也以智遇)
(智三國所/以鼎立歟)初帝聞漢兵樹栅連營七百餘里謂羣臣曰
備不曉兵豈有七百里營可以拒敵者乎苞原隰險阻
而為軍者為敵所禽此兵忌也孫權上事今至矣(上事/謂上)
(奏言兵事也/上時掌翻)後七日呉破漢書到　秋七月冀州大蝗
饑　漢主既敗走黄權在江北道絶不得還八月率其
衆來降(降户江/翻下同)漢有司請收權妻子漢主曰孤負黄權
權不負孤也(以不能用/權言也)待之如初帝謂權曰君捨逆效
順欲追蹤陳韓邪(陳韓謂韓信陳/平去楚歸漢)對曰臣過受劉主殊
遇降呉不可還蜀無路是以歸命且敗軍之將免死為
幸何古人之可慕也帝善之拜為鎮南將軍封育陽侯
(自此以後皆名號侯不復註其/國邑其地名難知者猶為之註)加侍中使陪乗(陪乗猶/驂乗也)
(乗繩/證翻)蜀降人或云漢誅權妻子帝詔權發喪權曰臣與
劉葛推誠相信(葛謂諸/葛孔明)明臣本志竊疑未實請須(須待/也)
後得審問果如所言馬良亦死於五谿　九月甲午詔
曰夫婦人與政亂之本也(與讀/曰豫)自今以後羣臣不得奏
事太后后族之家不得當輔政之任又不得横受茅土
之爵(横戸/孟翻)以此詔傳之後世若有背違(背蒲/妹翻)天下共誅
之卞太后每見外親不假以顔色常言居處當節儉(處/昌)
(吕/翻)不當望賞念自佚也外舎當怪吾遇之太薄(后妃謂/其外家)
(為外/舎)吾自有常度故也吾事武帝四五十年行儉日久
不能自變為奢有犯科禁者吾且能加罪一等耳(言罪/加於)
(常人犯法/者一等也)莫望錢米恩貸也帝將立郭貴嬪為后中郎
棧潜上疏曰(漢三署中郎及虎賁羽林中郎皆秩比六/百石魏文帝自五官中郎將登極省五官)
(將惟左右中郎及虎賁羽林中郎棧仕限翻丁度曰姓/也何氏姓苑棧姓出任城棧潜任城人也蓋自潜始著)
(棧仕/限翻)夫后妃之德盛衰治亂所由生也是以聖哲慎立
元妃必取先代世族之家擇其令淑以統六宫䖍奉宗
廟易曰家道正而天下定(易家人曰夫夫婦婦而家/道正家道正而天下定矣)由
内及外先王之令典也春秋書宗人釁夏云無以妾為
夫人之禮(賈公彦曰襄二十四年公子荆之母嬖將以/為夫人使宗人釁夏獻其立夫人之禮對曰)
(無之公怒曰汝為宗司立夫人國之大禮也何故無之/對曰周公武公娶于薛孝公惠公娶于商自桓以下娶)
(于齊此禮也則有若以妾為夫/人則固無其禮也公卒立之)齊桓誓命于葵丘亦曰
無以妾為妻(見孟/子)令後宫嬖寵當亞乗輿(嬖卑義翻又/博計翻乗繩)
(證/翻)若因愛登后使賤人暴貴臣恐後世下陵上替開張
非度(非度猶/言非法)亂自上起也帝不從庚子立皇后郭氏
初呉王遣于禁䕶軍浩周(浩姓也姓譜漢有/青州刺史浩賞)軍司馬東
里衮(東里之先以/居里為氏)詣帝自陳誠欵辭甚恭慤帝問周等
權可信乎周以為權必臣服而衮謂其不可必服帝悅
周言以為有以知之故立為呉王復使周至呉(復扶/又翻)周
謂呉王曰陛下未信王遣子入侍周以闔門百口明之
呉王為之流涕霑襟(為于/偽翻)指天為誓周還而侍子不至
但多設虛辭帝欲遣侍中辛毗尚書桓階徃與盟誓并
責任子呉王辭讓不受帝怒欲伐之劉曄曰彼新得志
上下齊心而阻帶江湖不可倉卒制也(卒讀/曰猝)帝不從九
月命征東大將軍曹休前將軍張遼鎮東將軍臧霸出
洞口(據張遼傳帝遣遼與曹休至海陵臨江與諸將破/吕範又據賀齊傳齊督扶州以上至皖黄武初魏)
(使曹休來伐齊住新市㑹洞口諸軍遭風流溺賴齊未/濟諸將倚以為勢休等憚之遂引軍還又據王淩傳遼)
(等至廣陵臨江蓋廣陵即海陵也蕭子顯曰南兖州刺/史每以秋月出海陵觀濤與京口對岸又據晉書譙王)
(尚之傳桓𤣥攻尚之于歴陽使馮該斷/洞浦焚舟艦則洞口在歴陽江邊明矣)大將軍曹仁出
濡須上軍大將軍曹真征南大將軍夏侯尚左將軍張
郃右將軍徐晃圍南郡(郃古/合翻)呉建威將軍吕範督五軍
以舟軍拒休等左將軍諸葛瑾平北將軍潘璋將軍楊
粲救南郡禆將軍朱桓以濡須督拒曹仁　冬十月甲
子表首陽山東為壽陵(首陽山在/洛陽東北)作終制務從儉薄不
臧金玉(臧讀/曰藏)一用瓦器令以此詔藏之宗廟副在尚書
祕書三府(其副本在尚書及祕書及三公府/也前臧字因舊史後藏字用今字)　呉王以
楊越蠻夷多未平集乃卑辭上書求自改厲若罪在難
除必不見置當奉還土地民人寄命交州以終餘年又
與浩周書云欲為子登求昏宗室(為于/偽翻)又云以登年弱
欲遣孫長緒張子布隨登俱來(孫邵字長緒呉王稱/尊號以邵為丞相)帝
報曰朕之與君大義已定豈樂勞師逺臨江漢(樂音/洛)若
登身朝到夕召兵還耳於是呉王改元黄武(呉改元黄/武亦以五)
(德之運承漢/為土德也)臨江拒守帝自許昌南征復郢州為荆州
(是年二月置郢州/呉畔復為荆州)十一月辛丑帝如宛(宛於/元翻)曹休在洞
口自陳願將銳卒(將即/亮翻)虎步江南因敵取資事必克捷
若其無臣不須為念帝恐休便渡江驛馬止之侍中董
昭侍側曰竊見陛下有憂色獨以休濟江故乎今者渡
江人情所難就休有此志勢不獨行當須諸將臧霸等
既富且貴無復他望(復扶/又翻)但欲終其天年保守禄祚而
已何肯乗危自投死地以求徼倖(徼堅/堯翻)茍霸等不進休
意自沮(沮在/吕翻)臣恐陛下雖有敕渡之詔猶必沈吟未便
從命也(沈持/林翻)頃之㑹暴風吹呉吕範等船綆纜悉斷(綆/古)
(杏翻纜盧瞰翻皆索/也所以維舟者也)直詣休等營下斬首獲生以千數
呉兵迸散(迸北/孟翻)帝聞之敕諸軍促渡軍未時進呉救船
遂至收軍還江南曹休使臧霸追之不利將軍尹盧戰
死　庚申晦日有食之　呉王使太中大夫鄭泉聘于
漢漢太中大夫宗瑋報之呉漢復通　漢主聞魏師大
出遺陸遜書曰賊今已在江漢吾將復東(遺于季翻復/扶又翻下同)
將軍謂其能然否遜答曰但恐軍新破創夷未復始求
通親(通親謂通使而交親/也創初良翻復如字)且當自補未暇窮兵耳若不
推算欲復以傾覆之餘遠送以來者無所逃命　漢漢
嘉太守黄元叛(漢嘉郡本前漢青衣縣地屬蜀郡後漢/順帝陽嘉二年改為漢嘉縣屬蜀郡屬)
(國蜀分為/漢嘉郡)　呉將孫盛督萬人據江陵中洲(據潘璋傳/則江陵中)
(洲即百里洲也其洲自枝江縣西至上/明東及江津江津北岸即江陵故城)以為南郡外援
　
　
　
　
　
　
　
　
　
　
　
　
　
　
　資治通鑑卷六十九
