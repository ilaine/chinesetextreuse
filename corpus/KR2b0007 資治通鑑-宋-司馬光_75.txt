
　資治通鑑卷七十四　　　宋　司馬光　撰
　　　　　　　　　　　　　　胡三省　音註
　魏紀六(起著雍敦牂盡旃/䝉赤奮若凡八年)
　　烈祖明皇帝下
景初二年春正月帝召司馬懿於長安使將兵四萬討
遼東(討公孫淵也留司馬懿於長安以備蜀/也諸葛亮死乃敢召之逺略將即亮翻)議臣或以
為四萬兵多役費難供(議臣當時謀/議之臣也)帝曰四千里征伐
(續漢志遼東郡在洛/陽東北三千六百里)雖云用竒亦當任力不當稍計役
費也帝謂懿曰公孫淵將何計以待君對曰淵棄城豫
走上計也據遼東拒大軍其次也(遼東當/作遼水)坐守襄平此
成禽耳(襄平縣漢遼東郡/治所公孫淵所都)帝曰然則三者何出對曰唯
明智能審量彼我(量音/良)乃豫有所割棄此既非淵所及
又謂今往孤逺(言孤軍/逺征也)不能支久必先拒遼水後守襄
平也帝曰還往幾日對曰往百日攻百日還百日以六
十日為休息如此一年足矣公孫淵聞之復遣使稱臣
求救於吳吳人欲戮其使(欲報張彌許晏之忿也事見/七十二卷青龍元年復扶又)
(翻使疏/吏翻)羊衜曰(衜古/道字)不可是肆匹夫之怒而捐霸王之
計也不如因而厚之遣竒兵潛往以要其成(要一/遥翻)若魏
代不克而我軍逺赴是恩結遐夷義形萬里若兵連不
解首尾離隔則我虜其傍郡驅略而歸亦足以致天之
罰報雪曩事矣吳主曰善乃大勒兵謂淵使曰請俟後
問當從簡書(左傳狄伐邢管敬仲言於齊侯曰詩云豈/不懐歸畏此簡書簡書同惡相恤之謂也)
(請救邢以/從簡書)必與弟同休戚(淵遣使謝吳自稱燕王求為/兄弟之國故權因而稱之為)
(弟/)又曰司馬懿所向無前深為弟憂之(此晉史臣為此/語耳權必無此)
(言為于/偽翻)帝問於䕶軍將軍蔣濟曰孫權其救遼東乎濟
曰彼知官備已固(魏晉之間謂/國家為官)利不可得深入則非力
所及淺入則勞而無獲權雖子弟在危猶將不動况異
域之人兼以往者之辱乎(亦謂斬張/彌許晏也)今所以外揚此聲
者譎其行人(譎古穴/翻詐也)疑之於我我之不克冀其折節事
已耳然沓渚之間去淵尚逺若大軍相守事不速决則
權之淺規或得輕兵掩襲未可測也(淺規謂規圖淺攻/不敢深入吳君臣)
(之為謀已不逃/蔣濟所料矣)　帝問吏部尚書盧毓誰可為司徒者
毓薦處士管寧(處昌/吕翻)帝不能用更問其次對曰敦篤至
行則太中大夫韓暨(行下/孟翻)亮直清方則司𨽻校尉崔林
貞固純粹則太常常林二月癸卯以韓暨為司徒　漢
主立皇后張氏前后之妹也立王貴人子璿為皇太子
(璿旬/縁翻)瑶為安定王大司農河南孟光問太子讀書及情
性好尚於祕書郎卻正(東漢以馬融為祕書郎詣東觀/典校書祕書郎蓋自融始好呼)
(到翻下同/卻綺㦸翻)正曰奉親䖍恭夙夜匪懈有古世子之風(懈/古)
(隘/翻)接待羣僚舉動出於仁恕光曰如君所道皆家户所
有耳(謂其才行不/逾中人也)吾今所問欲知其權略智謀何如也
正曰世子之道在於承志竭歡(承志謂承君父之志竭/歡謂左右就養承顔順)
(色以盡/親之歡)既不得妄有施為智謀藏於胸懐權略應時而
發此之有無焉可豫知也(焉於/䖍翻)光知正慎宜(慎宜者謹/言語擇其)
(所宜言/乃言也)不為放談乃曰吾好直言無所回避今天下未
定智意為先智意自然不可力彊致也(彊其/兩翻)儲君讀書
寧當傚吾等竭力博識以待訪問如博士探策講試以
求爵位邪(按漢書音義作簡策難問例置案上在試者/意投射取而答之謂之射策即探策也若録)
(政化得失顯而問之/謂之對策探吐南翻)當務其急者正深謂光言為然正
儉之孫也(儉為益州刺史漢靈帝/中平五年為盜賊所殺)　吳人鑄當千大錢
(杜佑曰孫權赤烏元年鑄一當/千大錢徑一寸四分重十六銖)　夏四月庚子南鄉恭
侯韓暨卒　庚戌大赦　六月司馬懿軍至遼東公孫
淵使大將軍卑衍楊祚(姓譜卑卑耳國之後或云鮮卑/之後蔡邕胡太傅碑有太傅掾)
(雁門/卑登)將歩騎數萬屯遼隧圍塹二十餘里(宣考異曰晉/  紀云南北)
(六七十里/今從淵傳)諸將欲擊之懿曰賊所以堅壁欲老吾兵也
今攻之正墮其計且賊大衆在此其巢窟空虚直指襄
平破之必矣乃多張旗幟欲出其南(幟昌/志翻)衍等盡銳趣
之懿潛濟水出其北直趣襄平(趣七/喻翻)衍等恐引兵夜走
諸軍進至首山(首山在襄/平西南)淵復使衍等逆戰(復扶又/翻下同)懿
擊大破之遂進圍襄平秋七月大霖雨遼水暴漲運船
自遼口徑至城下(遼口遼水津/渡之口也)雨月餘不止平地水數
尺三軍恐欲移營懿令軍中敢有言徙者斬都督令史
張静犯令斬之(晉職官志魏制諸公加/兵者置都督令史一人)軍中乃定賊恃
水樵牧自若諸將欲取之懿皆不聽司馬陳珪曰昔攻
上庸八部俱進晝夜不息故能一旬之半拔堅城斬孟
達(事見七十一/卷太和二年)今者逺來而更安緩愚竊惑焉懿曰孟
達衆少而食支一年將士四倍於達而糧不淹月(淹留/也言)
(所留之糧不/支一月也)以一月圖一年安可不速以四擊一正令
失半而克猶當為之是以不計死傷與糧競也(競争也/懿之語)
(珪猶有廋辭蓋其急攻孟達豈/特與糧競哉懼吳蜀救兵至耳)今賊衆我寡賊饑我飽
水雨乃爾(爾如/此也)功力不設雖當促之亦何所為自發京
師不憂賊攻但恐賊走今賊糧垂盡而圍落未合掠其
牛馬抄其樵采(抄楚/交翻)此故驅之走也夫兵者詭道善因
事變(言善兵者能因/事而變化也)賊憑衆恃雨故雖饑困未肯束手
當示無能以安之取小利以驚之非計也(懿知淵可禽/欲以全取之)
朝廷聞師遇雨咸欲罷兵帝曰司馬懿臨危制變禽淵
可計日待也雨霽懿乃合圍作土山地道楯櫓鉤衝(楯/干)
(也攻城之士以扞蔽其身櫓樓車登之以望城中/鉤鉤梯也所以鉤引上城者衝衝車也以衝城)晝夜
攻之矢石如雨淵窘急(窘巨/隕翻)糧盡人相食死者甚多其
將楊祚等降八月淵使相國王建御史大夫柳甫請解
圍却兵當君臣面縳懿命斬之檄告淵曰楚鄭列國而
鄭伯猶肉袒牽羊迎之(左傳楚莊王圍鄭克之入自皇/門至于逵路鄭伯肉袒牽羊以)
(逆/)孤天子上公(漢太傅位上公懿時為太尉而自/謂上公以太尉於三公為上也)而建
等欲孤解圍退舍豈得禮邪二人老耄𫝊言失指已相
為斬之(為于/偽翻)若意有未已可更遣年少有明决者來(少/詩)
(照/翻)淵復遣侍中衛演乞克日送任(送任謂送質子/也復扶又翻)懿謂
演曰軍事大要有五能戰當戰不能戰當守不能守當
走餘二事但有降與死耳(降户/江翻)汝不肯面縳此為决就
死也不須送任壬午襄平潰淵與子脩將數百騎突圍
東南走大兵急擊之斬淵父子於梁水之上(班志遼東/郡遼陽縣)
(注云大梁水西南至遼陽入遼水水經注小遼水出𤣥/莬髙句麗縣遼山西南流逕襄平縣入大梁水水出北)
(塞外西南流/而入于遼水)懿既入城誅其公卿以下及兵民七千餘
人築為京觀(杜預曰積尸封土於其/上謂之京觀觀古玩翻)遼東帶方樂浪𤣥
菟四郡皆平(漢帶方縣屬樂浪郡公孫氏分立郡陳夀/曰建安中公孫康分屯有以南荒地為帶)
(方郡倭韓諸國羈屬焉/樂浪音洛琅莬同都翻)淵之將反也將軍綸直賈範等
苦諫(綸姓直名其/先以邑為姓)淵皆殺之懿乃封直等之墓顯其遺
嗣釋淵叔父恭之囚(淵囚恭事見七十/一卷太和二年)中國人欲還舊
鄉者恣聽之遂班師(司馬懿與諸葛亮相守閉壁若無/能為者及討公孫淵智計横出鄙)
(語有云棊逢敵手難/藏行其是之謂乎)初淵兄晃為恭任子在洛陽先淵
未反時數陳其變(先悉薦翻數/所角翻下同)欲令國家討淵及淵謀
逆帝不忍市斬欲就獄殺之(晃數陳淵之必反非同逆/者也帝欲殺之以絶其類)
(刑之於市則無名/故欲就獄殺之)廷尉髙柔上疏曰臣竊聞晃先數自
歸陳淵禍萌雖為凶族原心可恕夫仲尼亮司馬牛之
憂(司馬牛宋司馬桓魋之弟也魋凶惡牛憂之曰/人皆有兄弟我獨亡謂魋之積惡將死亡無日)祁奚
明叔向之過(左傳晉人逐欒盈殺羊舌虎囚虎兄叔向/祁奚見范宣子曰管蔡為戮周公右王若)
(之何以虎也棄社稷/宣子言諸公而免之)在昔之美義也臣以為晃信有言
宜貸其死茍自無言便當市斬今進不赦其命退不彰
其罪閉著囹圄使自引分(著直略翻引/分即引决也)四方觀國或疑
此舉也帝不聽竟遣使齎金屑飲晃及其妻子(飲於/㺔翻)賜
以棺衣殯殮於宅(宅晃所居者/殮力贍翻)　九月吳改元赤烏(權/以)
(赤烏集於/殿前改元)　吳步夫人卒初吳主為討虜將軍在吳娶
吳郡徐氏太子登所生庶賤吳主令徐氏母養之徐氏
妬故無寵及吳主西徙(謂自吳而西/徙都武昌也)徐氏留處吳而臨
淮步夫人寵冠後庭(步夫人隲之族也處/昌吕翻冠古玩翻)吳主欲立為
皇后而羣臣議在徐氏吳主依違者十餘年(依違不/决也)㑹
步氏卒羣臣奏追贈皇后印綬(綬音/受)徐氏竟廢卒於吳
　吳主使中書郎吕壹典校諸官府及州郡文書壹因
此漸作威福深文巧詆排陷無辜毁短大臣纎介必聞
太子登數諫(數所角/翻下同)吳主不聽羣臣莫敢復言(復扶/又翻)皆
畏之側目壹誣白故江夏太守刁嘉謗訕國政(訕山/諫翻)吳
主怒收嘉繫獄驗問時同坐人皆畏怖壹(其時與嘉同/坐者坐徂卧)
(翻/)並言聞之侍中北海是儀獨云無聞(是姓儀名儀本/姓氏孔融嘲儀)
(以氏字為民上/無頭遂改姓是)遂見窮詰累日詔㫖轉厲羣臣為之屏
息(為于偽翻屛必郢翻/屛息不敢舒氣也)儀曰今刀鋸已在臣頸臣何敢
為嘉隠諱自取夷滅為不忠之鬼顧以聞知當有本末
據實答問辭不傾移吳主遂舍之(舍讀/曰捨)嘉亦得免上大
將軍陸遜太常潘濬憂壹亂國每言之輙流涕壹白丞
相顧雍過失吳主怒詰責雍(詰去/吉翻)黃門侍郎謝厷語次
問壹(厷與宏同/乎萌翻)顧公事何如壹曰不能佳厷又問若此
公免退誰當代之壹未答厷曰得無潘太常得之乎壹
曰君語近之也(近其/靳翻)厷曰潘太常常切齒於君但道無
因耳(謂欲奏舉其罪而非太/常之職故其道無因也)今日代顧公恐明日便擊
君矣(漢制丞相御史舉/奏百官有罪者)壹大懼遂解散雍事潘濬求朝
詣建業(濬本留武昌/朝直遥翻)欲盡辭極諫至聞太子登已數言
之(至建業而知太/子數言壹事)而不見從濬乃大請百寮欲因㑹手
刃殺壹以身當之(以身當擅/殺之罪)為國除患(為于偽/翻下同)壹宻聞
知稱疾不行西陵督步隲上疏曰顧雍陸遜潘濬志在
竭誠寢食不寧念欲安國利民建乆長之計可謂心膂
股肱社稷之臣矣宜各委任不使他官監其所司課其
殿最(監古衘翻殿丁甸翻賢曰殿軍後也/課居後也最凡要之先也課居先也)此三臣思慮
不到則已豈敢欺負所天乎(君天/也)左將軍朱據部曲應
受三萬緡工王遂詐而受之壹疑據實取考問主者(主/者)
(據軍/吏也)死於杖下據哀其無辜厚棺斂之(棺古玩翻/斂力驗翻)壹又
表據吏為據隠故厚其殯吳主數責問據據無以自明
藉草待罪數日典軍吏劉助覺言王遂所取(劉助覺其/事而言之)
吳主大感悟曰朱據見枉况吏民乎乃窮治壹罪(治直/之翻)
賞助百萬丞相雍至廷尉斷獄(斷丁/亂翻)壹以囚見雍和顔
色問其辭狀臨出又謂壹曰君意得無欲有所道乎(道/言)
(也/)壹叩頭無言時尚書郎懐叙(懐姓叙名姓譜/無懐氏之後)面詈辱
壹雍責叙曰官有正法何至於此有司奏壹大辟(辟毗/亦翻)
或以為宜加焚裂用彰元惡(殷紂用炮烙之刑項羽燒/殺紀信漢武帝焚蘇文於)
(横橋然未以為刑名也王莽作焚如之/刑後世不復遵用裂謂車裂古之轘刑)吳主以訪中書
令㑹稽闞澤(㑹古外翻闞姓也左/傳齊有大夫闞止)澤曰盛明之世不宜
復有此刑(復扶又/翻下同)吳主從之壹既伏誅吳主使中書郎
袁禮告謝諸大將因問時事所當損益禮還復有詔責
諸葛瑾步隲朱然吕岱等曰袁禮還云與子瑜子山義
封定公相見(諸葛瑾字子瑜步隲字子山朱然字義/封吕岱字定公瑾渠吝翻隲職日翻)並
咨以時事當有所先後(謂時事所當行何者/為先何者為後也)各自以不
掌民事不肯便有所陳悉推之伯言承明(推吐雷翻陸/遜字伯言潘)
(濬字/承明)伯言承明見禮泣涕懇惻辭㫖辛苦至乃懐執危
怖有不自安之心(怖普/布翻)聞之悵然深自刻怪(刻怪/也)何者
夫惟聖人能無過行(行下/孟翻)明者能自見耳人之舉厝何
能悉中(中竹/仲翻)獨當已有以傷拒衆意忽不自覺故諸君
有嫌難耳不爾何縁乃至於此乎與諸君從事自少至
長髪有二色(二色謂班白也少/詩照翻長知兩翻)以謂表裏足以明露公
私分計足用相保(分扶/問翻)義雖君臣恩猶骨肉榮福喜戚
相與共之忠無匿情智無遺計事統是非(言行事是則/君臣同其是)
(非則同/其非也)諸君豈得從容而已哉(從于/容翻)同船濟水將誰與
易(易如/字)齊桓有善管子未嘗不歎有過未嘗不諫諫而
不得終諫不止今孤自省無桓公之德(省悉/景翻)而諸君諫
諍未出於口仍執嫌難以此言之孤於齊桓良優未知
諸君於管子何如耳(下之於上不從其令而從其意孫/權自謂優於齊桓而責其臣以管)
(子使吳誠有管子亦不敢盡/言於權觀諸陸遜可見矣)　冬十一月壬午以司空
衛臻為司徒司𨽻校尉崔林為司空　十二月漢蔣琬
出屯漢中　乙丑帝不豫　辛巳立郭夫人為皇后
初太祖為魏公以贊令劉放(酇縣漢屬沛郡王莽改曰/贊治魏分屬譙郡或曰贊)
(相也凡出令使之贊相因以/為官名蓋魏武霸府所置也)參軍事孫資皆為祕書郎
文帝即位更名祕書曰中書以放為監資為令遂掌機
宻(漢桓帝延熹二年置祕書監魏武為魏王置祕書令/丞典尚書奏事黃初初改為中書置監令中書有監)
(令自此始自魏及晉遂為要官/荀朂所謂鳯凰池也更工衡翻)帝即位尤見寵任皆加
侍中光禄大夫封本縣侯(放涿郡方城人/資太原中都人)是時帝親覽
萬機數興軍旅(數所/角翻)腹心之任皆二人管之每有大事
朝臣㑹議常令决其是非擇而行之中䕶軍蔣濟上疏
曰(此疏亦是濟為中䕶軍時所上/通鑑因叙放資事而書之於此)臣聞大臣太重者國
危左右太親者身蔽古之至戒也往者大臣秉事外内
扇動(蓋謂文帝時也或/曰謂受遺大臣也)陛下卓然自覽萬機莫不祇肅
夫大臣非不忠也然威權在下則衆心慢上勢之常也
陛下既已察之於大臣願無忘之於左右左右忠正逺
慮未必賢於大臣至於便辟取合或能工之(便毗連翻/辟讀曰僻)
今外所言輙云中書雖使恭慎不敢外交但有此名猶
惑世俗况實握事要日在目前儻因疲倦之間有所割
制(謂因人主疲倦之時/有所剖割而制斷也)衆臣見其能推移於事即亦因
時而向之一有此端私招朋援臧否毁譽必有所興(否/音)
(鄙譽/音余)功負賞罰必有所易(負罪也易則賞/罰不當乎功罪)直道而上者
或壅曲附左右者反達因微而入縁形而出意所狎信
不復猜覺此宜聖智所當早聞外以經意則形際自見
(言放資日在左右狎而信之不復覺其為姦非若早聞/忠言自覧萬機外以示經意國事則放資之形際必呈)
(露而不可掩矣復/扶又翻見賢遍翻)或恐朝臣畏言不合而受左右之怨
莫適以聞(適丁/歴翻)臣竊亮陛下潛神黙思公聽並觀若事
有未盡於理而物有未周於用將改曲易調(調徒釣翻/以琴瑟為)
(喻/也)逺與黃唐角功(角者兩兩相當也/黄唐黃帝唐堯)近昭武文之績豈
牽近習而已哉然人君不可悉任天下之事必當有所
付若委之一臣自非周公旦之忠管夷吾之公則有弄
權敗官之敝(敗補/邁翻)當今柱石之士雖少至於行稱一州
(少詩沼翻/行户孟翻)智效一官忠信竭命各奉其職可並驅䇿不
使聖明之朝有専吏之名也(専吏謂専/任放資)帝不聽(自此以/前皆非)
(此年事通鑑因放資患失之心以誤/帝託孤之事遂書之於此以先事)及寢疾深念後事
乃以武帝子燕王宇為大將軍與領軍將軍夏侯獻武
衛將軍曹爽(魏制領軍將軍主中壘五校武衛等三營/武衛將軍蓋領武衛營也太祖以許禇典)
(宿衛遷武衛中郎將武衛之號自此始後有遷武衛將/軍於是武衛始有將軍之號晉泰始初罷武衛將軍官)
屯騎校尉曹肇驍騎將軍秦朗等對輔政爽真之子肇
休之子也帝少與燕王宇善故以後事屬之(少詩照翻/屬之欲翻)劉
放孫資乆典機任獻肇心内不平殿中有雞棲樹二人
相謂曰此亦乆矣其能復幾(殿中畜雞以司晨棲於樹/上因謂之雞棲樹獻肇指)
(以喻放資一言而發司馬氏簒魏之機言之不可不謹/也如是夫以此觀獻肇之輕脫又何足以託孤哉復扶)
(又翻幾/居豈翻)放資懼有後害隂圖間之(間古/莧翻)燕王性恭良陳
誠固辭帝引放資入卧内問曰燕王正爾為(言其性恭/良為事正)
(如此/也)對曰燕王實自知不堪大任故耳帝曰誰可任者
時惟曹爽獨在側放資因薦爽且言宜召司馬懿與相
參帝曰爽堪其事不(不讀/曰否)爽流汗不能對放躡其足耳
之曰(附耳語/之也)臣以死奉社稷帝從放資言欲用爽懿既
而中變敕停前命放資復入見說帝(復扶又翻見賢/遍翻說輸芮翻)帝
又從之放曰宜為手詔帝曰我困篤不能放即上牀執
帝手強作之(強其/兩翻)遂齎出大言曰有詔免燕王宇等官
不得停省中皆流涕而出(陳考異曰放傳曰宇性恭良/  誠固辭帝引見放資入卧)
(内問曰燕王正爾為放資對曰燕王實自知不堪大任/故耳帝曰曹爽可代字否放資因賛成之又添陳宜速)
(召太尉司馬宣王帝納其言放資既出帝意復變詔止/宣王勿來尋更見放資曰我自召太尉而曹肇等反使)
(吾止之命更為詔帝獨召爽與放資俱受詔命遂免宇/獻肇朗官按陳夀當晉世作魏志若言放資本惰則於)
(時非美故遷就而為之諱也今依習/鑿齒漢晉春秋郭頒世語似得其實)甲申以曹爽為大
將軍帝嫌爽才弱復拜尚書孫禮為大將軍長史以佐
之(為下爽出孫禮/張本復扶又翻)是時司馬懿在汲(時自遼東還師次/于汲也汲縣自漢)
(以來屬/河内郡)帝令給使辟邪(辟邪給使之名猶漢丞/相倉頭呼為宜禄也)齎手詔
召之先是燕王為帝畫計(先悉薦翻/為于偽翻)以為闗中事重宜
遣懿便道自軹闗西還長安(闗中事重謂備蜀及撫安/氐羌也軹縣屬河内郡賢)
(曰軹故城在洛州濟源縣東南五代志軹闗在河/内郡王屋縣杜佑曰軹闗在河南府濟源縣界)事已
施行懿斯須得二詔前後相違疑京師有變乃疾驅入
朝(朝直/遥翻)
三年春正月懿至入見(見賢/遍翻)帝執其手曰吾以後事屬
君(見賢遍翻/屬之欲翻)君與曹爽輔少子(少詩/照翻)死乃可忍吾忍死
待君得相見無所復恨矣(復扶/又翻)乃召齊秦二王以示懿
别指齊王芳謂懿曰此是也君諦視之勿誤也(諦丁計/翻審也)
入教齊王令前抱懿頸懿頓首流涕旦日立齊王為皇
太子帝尋殂(陳夀曰年三十六嵗考異曰按魏武以建/安九年七月定鄴文帝始納甄后明帝應)
(以十年生至於是年正月整三十四年耳時改正朔以/故年十二月為元年正月可強名三十五年不得三十)
(六/也)帝沈毅明敏(沈持/林翻)任心而行料簡功能(料音/聊)屏絶浮
偽(屛必/郢翻)行師動衆論决大事謀臣將相咸服帝之大略
性特強識雖左右小臣官簿性行名跡所履(行户/孟翻)及其父
兄子弟一經耳目終不遺忘(忘巫/放翻)
　孫盛論曰聞之長老魏明帝天姿秀出立髪垂地口
　吃少言(吃居乞翻/言蹇也)而沈毅好斷(沈持林翻好呼/到翻斷丁亂翻)初諸
　公受遺輔導帝皆以方任處之(謂使曹休鎮淮南曹/真鎮閧中司馬懿屯)
　(宛也處/昌吕翻)政自己出優禮大臣開容善直雖犯顔極諫
　無所摧戮其君人之量如此其偉也然不思建德垂
　風不固維城之基(詩曰宗子維城此言/帝猜忌宗室以亡魏)至使大權偏
　據社稷無衛悲夫
太子即位年八嵗大赦尊皇后曰皇太后加曹爽司馬
懿侍中假節鉞都督中外諸軍録尚書事(晉職官志曰/持節都督無)
(定員前漢遣使始有持節光武建武初征伐四方始權/時置督軍御史事竟罷建安中魏武為相始遣大將軍)
(督之二十一年征孫權還遣夏侯惇督二十六軍是也/文帝黃初三年始置都督諸州軍事或領刺史又上軍)
(大將軍曹真都督中外諸軍事假黄鉞則總統内外諸/軍矣録尚書事漢東都諸公之重任也今爽懿既督中)
(外諸軍又録尚書事則文武大權盡歸之/矣自此迄于六朝凡權臣壹是専制國命)諸所興作宫
室之役皆以遺詔罷之(曰以者非遺詔/真有此指也)爽懿各領兵三
千人更宿殿内(更工/衡翻)爽以懿年位素髙常父事之每事
諮訪不敢専行(或問使爽能守此而不變可以免魏室/之禍否曰猫䑕不可以同穴使爽能率)
(此而行之亦終/為懿所啖食耳)初并州刺史東平畢軌(姓譜畢本畢/公髙之後)及
鄧颺李勝何晏丁謐(颺余章翻/又余亮翻)皆有才名而急於富貴
趨時附埶明帝惡其浮華(趨七喻翻/惡烏路翻)皆抑而不用曹爽
素與親善及輔政驟加引擢以為心腹晏進之孫謐斐
之子也(何進見漢靈帝紀丁斐事見/六十六卷獻帝建安十六年)晏等咸共推戴爽
以為重權不可委之於人丁謐為爽畫策(為于/偽翻)使爽白
天子發詔轉司馬懿為太傅外以名號尊之内欲令尚
書奏事先來由已得制其輕重也爽從之(為下懿族/爽等張本)二
月丁丑以司馬懿為太傅以爽弟羲為中領軍訓為武
衛將軍彦為散騎常侍侍講(以在少帝左右令侍講/說侍講之官起乎此也)其
餘諸弟皆以列侯侍從(從才/用翻)出入禁闥貴寵莫盛焉爽
事太傅禮貌雖存而諸所興造希復由之(復扶又/翻下同)爽徙
吏部尚書盧毓為僕射(毓余/六翻)而以何晏代之以鄧颺丁
謐為尚書畢軌為司𨽻校尉晏等依埶用事附㑹者升
進違忤者罷退内外望風莫敢忤㫖(忤五/故翻)黃門侍郎𫝊
嘏謂爽弟羲曰何平叔外静而内躁銛巧好利不念務
本(何晏字平叔銛思亷/翻利也好呼到翻)吾恐必先惑子兄弟仁人將逺
而朝政廢矣(逺于/願翻)晏等遂與嘏不平因微事免嘏官又
出盧毓為廷尉(尚書内朝官九卿/外朝官故云出)畢軌又枉奏毓免官
衆論多訟之乃復以為光禄勲孫禮亮直不撓爽心不
便出為揚州刺史(傳嘏盧毓孫禮所以不合於曹爽者/其心未背曹氏也及其甘於司馬懿)
(則事不可言矣三子者豈本心所欲/哉勢有必至事有固然也撓奴教翻)　三月以征東將
軍滿寵為太尉　夏四月吳督軍使者羊衜擊遼東守
將俘人民而去(果如蔣濟所料督軍使者漢官也魏/黄初二年罷督軍官而吳猶仍漢制)
漢蔣琬為大司馬東曹掾犍為楊戲素性簡略琬與言
論時不應答或謂琬曰公與戲言而不應其慢甚矣琬
曰人心不同各如其面(左傳鄭子産謂子皮曰人心不/同各如其面吾豈敢謂子面如)
(吾面/乎)面從後言古人所誡(尚書舜禹君臣之相告戒其/言曰汝無面從退有後言)
戲欲贊吾是邪則非其本心欲反吾言則顯吾之非是
以黙然是戲之快也又督農楊敏嘗毁琬曰作事憒憒
(督農猶魏吳之典農/也憒古悔翻悶悶也)誠不及前人或以白琬主者請推
治敏(治直/之翻)琬曰吾實不如前人無可推也主者乞問其
憒憒之狀琬曰茍其不如則事不理事不理則憒憒矣
後敏坐事繫獄衆人猶懼其必死琬心無適莫(論語孔/子曰君)
(子之於天下也無適也無莫也義之與比/謝顯道曰適可也莫不可也適丁歴翻)敏得免重罪
(此諸葛孔明/所以屬琬也)　秋七月帝始親臨朝(朝直/遥翻)　八月大赦
　冬十月吳太常潘濬卒吳主以鎮南將軍吕岱代濬
與陸遜共領荆州文書岱時年已八十體素精勤躬親
王事與遜同心協規有善相讓南土稱之　十二月吳
將廖式殺臨賀太守嚴綱等(臨賀縣漢屬蒼梧郡縣臨/賀水因以為名吳分立為)
(臨賀郡唐為賀州廖/力救翻今力弔翻)自稱平南將軍攻零陵桂陽揺動
交州諸郡衆數萬人吕岱自表輙行星夜兼路吳主遣
使追拜交州牧及遣諸將唐咨等絡繹相繼攻討一年
破之斬式及其支黨郡縣悉平(當方面者當如吕岱委/人以方面者當如孫權)
岱復還武昌　吳都鄉侯周𦙍將兵千人屯公安有罪
徙廬陵諸葛瑾步隲為之請吳主曰昔𦙍年少初無功
勞橫受精兵(為于偽翻少詩/照翻横户孟翻)爵以侯將(謂既受侯爵又/將兵也將即亮)
翻蓋念公瑾以及於𦙍也而𦙍恃此酗淫自恣(酗吁/句翻)前
後告諭曽無悛改(悛丑/縁翻)孤於公瑾義猶二君(二君謂諸/葛瑾步隲)
(也/)樂𦙍成就豈有已哉(樂音/洛)迫𦙍罪惡未宜便還且欲
苦之使自知耳以公瑾之子而二君在中間茍使能改
亦何患乎瑜兄子偏將軍峻卒全琮請使峻子䕶領其
兵吳主曰昔走曹操拓有荆州皆是公瑾(事見六十五/卷漢獻帝建)
(安十/三年)常不忘之初聞峻亡仍欲用䕶聞䕶性行危險用
之適為作禍(行下孟翻/為于偽翻)故更止之孤念公瑾豈有已哉
　十二月詔復以建寅之月為正(用地正事見上卷景/初元年是時仍用景)
(初厯但不以十/一月為正月耳)
　　邵陵厲公上(諱芳字蘭卿明帝無子養以為子諡/法殺戮無辜曰厲帝後以失權為司)
　　　(馬氏所廢以其不終加以一惡諡陳夀志三少/帝紀皆書本爵此書見廢後之爵自此以後例)
　　　(如此惟髙貴鄉公書本爵蓋見弑之後不復有/他號也帝之廢也歸藩于齊魏世譜曰晉受禪)
　　　(封齊王為邵陵縣公㤗始十年薨/諡曰厲扈䝉曰暴慢無親曰厲)
正始元年春旱　越嶲蠻夷數叛漢殺太守(自諸葛亮/平髙定之)
(後越嶲夷數反殺太守龔/禄焦璜嶲音髓數所角翻)是後太守不敢之郡寄治安
定縣去郡八百餘里(安定縣不見于志當是/因越嶲移治而蹔立也)漢主以巴
西張嶷為越嶲太守嶷招慰新附誅討強猾蠻夷畏服
郡界悉平復還舊治(漢越嶲郡治卭/都縣嶷魚力翻)　冬吳饑
二年春吳人將伐魏零陵太守殷札言於吳主曰今天
棄曹氏喪誅累見(殷札一作殷禮喪誅謂魏累/有大喪蓋天誅也見賢遍翻)虎爭之
際而幼童涖事陛下身自御戎取亂侮亡(書仲虺之/誥之辭)宜
滌荆揚之地(滌洗也言舉國興師後/無留者其地如洗也)舉強羸之數使強
者執㦸羸者轉運(羸倫/為翻)西命益州軍于隴右(益州謂/蜀也)授
諸葛瑾朱然大衆直指襄陽陸遜朱桓别征夀春大駕
入淮陽歴青徐(前漢之淮陽後漢章帝改曰/陳郡此直謂淮水之陽也)襄陽夀春
困於受敵長安以西務禦蜀軍許洛之衆埶必分離掎
角並進民必内應將帥對向或失便宜一軍敗績則三
軍離心便當秣馬脂車陵蹈城邑乗勝逐北以定華夏
若不悉軍動衆循前輕舉則不足大用易於屢退(易以/䜴翻)
民疲威消時往力竭非上策也吳主不能用(傾國出師/决勝負於)
(一戰苻堅之所以亡也吳主非/不能用殷札之計不肯用也)夏四月吳全琮略淮南
决芍陂(賢曰芍陂今在夀州安豐縣東陂徑百里灌田/萬頃華夷對境圖芍陂周回二百二十四里與)
(陽泉大業並孫叔敖所作開溝引渒水/為子午渠開六門灌田萬頃芍音鵲)諸葛恪攻六安
朱然圍樊諸葛瑾攻柤中(襄陽記曰祖讀如租稅之租/柤中在上黃界去襄陽一百)
(五十里魏時夷正權敷兄弟三人部曲萬餘家屯此分/布在中廬宜城西山􁆘沔二谷中土地平敞宜桑麻有)
(水陸良田沔南之膏腴沃壤謂之柤中杜佑曰/柤中在襄州南漳縣界楊正衡曰柤側𤓰翻)征東將
軍王凌揚州刺史孫禮與全琮戰於芍陂琮敗走荆州
刺史胡質以輕兵救樊(魏荆州統江夏襄陽/南陽新城魏興上庸)或曰賊盛
不可迫質曰樊城卑兵少故當進軍為之外援不然危
矣遂勒兵臨圍城中乃安　五月吳太子登卒　吳兵
猶在荆州太傅懿曰柤中民夷十萬隔在水南流離無
主樊城被攻歴月不解此危事也請自討之六月太傅
懿督諸軍救樊吳軍聞之夜遁追至三州口(三州口謂/荆豫楊三)
(州之口魏荆州之地東至江夏豫州之地南至弋陽揚/州之地西至六安三州口當在其間又按王昶𫝊昶督)
(荆豫諸軍事自宛徙屯新野習水/軍於三州則三州蓋地名口水口)大獲而還　閏月吳
大將軍諸葛瑾卒瑾太子恪先已封侯(恪以適當為世/子曰太子誤也)
(恪以出山民功封侯/事見上卷景初元年)吳主以恪弟融襲爵攝兵業(攝領/也承)
(也領父之兵/承父之業也)駐公安　漢大司馬蔣琬以諸葛亮數出
秦川(闗中之地沃野千里秦之/故國謂之秦川數所角翻)道險運糧難卒無成功
(卒子/恤翻)乃多作舟船欲乘漢沔東下襲魏興上庸(漢沔之/水自漢)
(中東歴魏興上庸以達于襄陽欲争天/下則當出兵秦川魏興上庸非其地也)㑹舊疾連動未
時得行漢人咸以為事有不捷還路甚難非長策也漢
主遣尚書令費禕(費父/沸翻)中監軍姜維等喻指(中監軍即/中䕶軍之)
(任也蜀置前監軍後監軍/中監軍位三軍師之下)琬乃上言今魏跨帶九州根
蔕滋蔓平除未易(易以/䜴翻)若東西并力首尾掎角(掎居/蟻翻)雖
未能速得如志且當分裂蠶食先摧其支黨然吳期二
三連不克果(克能也果决也言/不能决然進兵也)輙與費禕等議以凉州
胡塞之要進退有資且羌胡乃心思漢如渇宜以姜維
為凉州刺史(凉州之地蜀惟得武/都隂平二郡而已)若維征行銜制河右
臣當帥軍為維鎮繼(帥讀/曰率)今涪水陸四通惟急是應若
東西有虞赴之不難請徙屯涪(涪縣漢屬廣漢郡蜀/屬梓潼郡涪音浮)漢
主從之　朝廷欲廣田畜榖於揚豫之間使尚書郎汝
南鄧艾行陳項以東至夀春(陳縣漢屬陳國項縣漢屬/汝南郡晉志二縣並屬梁)
(國行下/孟翻)艾以為昔太祖破黃巾因為屯田積榖許都以
制四方(事見六十二卷漢/獻帝建安元年)今三隅已定事在淮南每大
軍出征運兵過半功費巨億陳蔡之間上下田良可省
許昌左右諸稻田并水東下(汝水潁水蒗蕩渠水滆水/皆經陳蔡之間而東入淮)
令淮北二萬人淮南三萬人什二分休常有四萬人且
田且守(五萬人分一萬畨休迭戍周/而復始是常有四萬人屯田)益開河渠以増溉
灌通漕運計除衆費嵗完五百萬斛以為軍資六七年
間可積三千萬斛於淮上此則十萬之衆五年食也以
此乗吳無不克矣太傅懿善之是嵗始開廣漕渠每東
南有事大興軍衆汎舟而下達于江淮資食有餘而無
水害(史究言鄧艾/興屯田之利)　管寧卒寧名行髙潔人望之者邈
然若不可及即之熈熈和易(行下孟翻/易以䜴翻)能因事導人於
善人無不化服及卒天下知與不知無不嗟歎
三年春正月漢姜維率偏軍自漢中還住涪(蜀諸軍時/皆屬蔣琬)
(姜維所領/偏軍耳)　吳主立其子和為太子大赦　三月昌邑
景侯滿寵卒秋七月乙酉以領軍將軍蔣濟為太尉
吳主遣將軍聶友校尉陸凱將兵三萬擊儋耳珠崖(儋/耳)
(珠崖漢武帝開以為郡屬交趾州元/帝以後棄之聶尼輙翻儋都甘翻)　八月吳主封子
霸為魯王霸和母弟也寵愛崇特與和無殊(為後吳廢/和誅霸張)
(本/)尚書僕射是儀領魯王𫝊上疏諫曰臣竊以為魯王
天挺懿德兼資文武當今之宜宜鎮四方為國藩輔宣
揚德美廣耀威靈乃國家之良規海内所瞻望且二宫
宜有降殺(殺所/戒翻)以正上下之序明教化之本書三四上
吳主不聽(四上時/掌翻)
四年春正月帝加元服　吳諸葛恪襲六安(漢六安國/都六縣後)
(漢為六安侯國屬廬江/郡晉為六縣屬廬江郡)掩其人民而去　夏四月立皇
后甄氏(甄之/人翻)大赦后文昭皇后兄儼之孫也　五月朔
日有食之既　冬十月漢蔣琬自漢中還住涪疾益甚
以漢中太守王平為前監軍鎮北大將軍督漢中(監古/衘翻)
　十一月漢主以尚書令費禕為大將軍録尚書事
吳丞相顧雍卒　吳諸葛恪逺遣諜人觀相徑要(諜逵/協翻)
(相息/亮翻)欲圖夀春太傅懿將兵入舒(舒縣屬廬江郡春秋/之故國也時在吳魏)
(境上棄而不耕/去皖口甚近)欲以攻恪吳主徙恪屯於柴桑(柴桑縣/漢屬豫)
(章郡吳屬武昌郡有柴桑山在今江州德化西九十里/杜佑曰江州尋陽縣南楚城驛即古之柴桑縣宋白曰)
(江州瑞昌縣蓋/柴桑之舊城)　步隲朱然各上疏於吳主曰自蜀還
者咸言蜀欲背盟(隲入日翻上時/掌翻背蒲妹翻)與魏交通多作舟船
繕治城郭(治直/之翻)又蔣琬守漢中聞司馬懿南向不出兵
乗虚以掎角之(掎居/蟻翻)反委漢中還近成都事已彰灼無
所復疑(近其靳翻/復扶又翻)宜為之備吳主答曰吾待蜀不薄聘
享盟誓無所負之何以致此司馬懿前來入舒旬日便
退蜀在萬里何知緩急而便出兵乎昔魏欲入漢川(曹/真)
(欲入漢中事見七十/一卷明帝太和四年)此間始嚴亦未舉動(謂嚴兵而/未發也)㑹
聞魏還而止(還從宣翻/又如字)蜀寧可復以此有疑邪人言苦
不可信朕為諸君破家保之(復扶又翻/為于偽翻)　征東將軍都
督楊豫諸軍事王昶(據王昶傳/楊當作荆)上言地有常險守無常
勢今屯宛去襄陽三百餘里有急不足相赴遂徙屯新
野(新野縣屬/南陽郡)　宗室曹冏(裴松之曰冏中常侍兄叔/興之後少帝之族祖也)上
書曰古之王者必建同姓以明親親必樹異姓以明賢
賢親親之道専用則其漸也微弱賢賢之道偏任則其
敝也刼奪(謂威權陵偪刼/其君而奪之也)先聖知其然也故博求親疎
而並用之故能保其社稷歴紀長久(紀年/紀也)今魏尊尊之
法雖明親親之道未備或任而不重或釋而不任臣竊
惟此(惟思/也)寝不安席謹撰合所聞論其成敗(撰具也述/也音雛免)
(翻/)曰昔夏商周歴世數十而秦二世而亡何則三代之
君與天下共其民故天下同其憂(吕延濟曰與天下共/其民謂建立諸侯與)
(之共理同有其利也故/天下有難則諸侯同憂)秦王獨制其民故傾危而莫救
也秦觀周之敝以為小弱見奪於是廢五等之爵立郡
縣之官(吕向曰秦皇觀周所以敝者乃以埶弱而諸侯/奪其國也遂廢五等之爵而立郡縣之吏五等)
(公侯伯/子男也)内無宗子以自毗輔(毗亦/輔也)外無諸侯以為藩衛
譬猶芟刈股肱獨任胸腹觀者為之寒心(芟所衛翻/為于偽翻)而
始皇晏然自以為子孫帝王萬世之業也豈不悖哉(悖/蒲)
(内/翻)故漢祖奮三尺之劒驅烏合之衆五年之中遂成帝
業何則伐深根者難為功摧枯朽者易為力理勢然也
(用班固漢宗室諸侯/王表文意易以䜴翻)漢監秦之失封殖子弟及諸吕擅
權圖危劉氏而天下所以不傾動者徒以諸侯彊大磐
石膠固也然髙祖封建地過古制故賈誼以為欲天下
之治安莫若衆建諸侯而少其力(賈誼治安策之言見/十四卷文帝六年少)
(詩沼翻治/直吏翻)文帝不從至於孝景猥用鼂錯之計削黜諸
侯遂有七國之患(事見十六卷/漢景帝三年)蓋兆發髙帝釁鍾文景
(鍾聚/也)由寛之過制急之不漸故也所謂末大必折尾大
難掉(左傳由無宇之言折/而設翻掉徒弔翻)尾同於體猶或不從况乎非
體之尾其可掉哉武帝從主父之策下推恩之令(事見/十八)
(卷漢武帝/元朔二年)自是之後遂以陵夷子孫微弱衣食租稅不
預政事至于哀平王氏秉權假周公之事而為田常之
亂宗室諸侯或乃為之符命頌莽恩德(事見三十六卷/王莽初始元年)
豈不哀哉由斯言之非宗子獨忠孝於恵文之間而叛
逆於哀平之際也徒權輕埶弱不能有定耳賴光武皇
帝挺不世之姿擒王莽於己成紹漢嗣於既絶斯豈非
宗子之力也(嗣祥/使翻)而曽不監秦之失策襲周之舊制至
於桓靈閹䆠用事君孤立於上臣弄權於下由是天下
鼎沸姦宄並争宗廟焚為灰燼宫室變為榛藪(謂董卓/之亂也)
太祖皇帝龍飛鳯翔掃除凶逆大魏之興于今二十有
四年矣(自黃初受禪至/是二十四年)觀五代之存亡而不用其長策
(五代夏商/周秦漢)覩前車之傾覆而不改於轍迹子弟王空虚
之地君有不使之民(空虚謂有封國之名實不能有其/地也君不使之民謂抗藩王之尊)
(於國民之上不得而/臣使也王于况翻)宗室竄於閭閻不聞邦國之政權
均匹夫埶齊凡庶内無深根不拔之固外無盤石宗盟
之助(吕延濟曰盤石大石也以其堅重不可/轉易也宗盟謂同姓諸侯盟㑹者也)非所以安
社稷為萬世之業也且今之州牧郡守(守式/又翻)古之方伯
諸侯皆跨有千里之土兼軍武之任或比國數人(比毗/必翻)
(又毗/至翻)或兄弟並據而宗室子弟曽無一人間厠其間(人/間)
(古莧/翻)與相維制非所以彊榦弱枝備萬一之虞也今之
用賢或超為名都之主或為偏師之帥(帥所/類翻)而宗室有
文者必限小縣之宰有武者必置百人之上(張銑曰言/宗室位卑)
(也百人之上/百夫長也)非所以勸進賢能褒異宗室之禮也語曰
百足之蟲至死不僵(馬蚿百足/僵居良翻)以其扶之者衆也此言
雖小可以譬大是以聖王安不忘危存不忘亡故天下
有變而無傾危之患矣冏冀以此論感悟曹爽爽不能
用(以明帝之明且不能用陳思/王之言况曹爽之愚闇哉)
五年春正月吳主以上大將軍陸遜為丞相其州牧都
䕶領武昌事如故(遜先為荆州牧右/都䕶領武昌事)　征西將軍都督
雍凉諸軍事夏侯𤣥(雍於/用翻)大將軍爽之姑子也𤣥辟李
勝為長史勝及尚書鄧颺欲令爽立威名於天下勸使
伐蜀太傅懿止之不能得三月爽西至長安發卒十餘
萬人與𤣥自駱口入漢中(駱口駱谷口也駱谷在漢中/成固縣東北北達扶風郿縣)
漢中守兵不滿三萬諸將皆恐欲守城不出以待涪兵
(自蔣琬屯涪蜀/之重兵在焉)王平曰漢中去涪垂千里賊若得闗便
為深禍(垂幾及也闗闗城也杜佑曰闗城俗名張魯城/在西縣西四十里嗚呼王侯設險以守其國其)
(後闗城失守鍾會遂平行至漢中王/平謂賊若得闗遂為深禍斯言驗矣)今宜先遣劉䕶軍
據興埶(水經注小成固城北百二十二里有興埶坂寰/字記興埶山在洋州興道縣北四十三里今郡)
(城所枕形如一盆外險而内有大谷為盤道上數里方/及四門因名興埶東坡指掌圖以為在興元恐非也杜)
(佑曰興埶即洋州興道縣寰字記與通典合矣宋白/曰興勢山在今興道縣西北二十里劉䕶軍劉敏也)平
為後拒若賊分向黃金(黄金谷在興道縣山有黃金峭/黃金谷有黃金戍傍山依峭險)
(折七里杜佑曰黄金戍在洋州黃金縣西北八/十里張魯所築南接漢川北枕古道險固之極)平帥千
人下自臨之(帥讀曰/率下同)比爾間涪軍亦至(比必/寐翻)此計之上也
諸將皆疑惟䕶軍劉敏與平意同遂帥所領據興埶多
張旗幟彌亘百餘里(幟昌/志翻)閏月漢主遣大將軍費禕督
諸軍救漢中將行光禄大夫來敏詣禕别求共圍棊于
時羽檄交至人馬擐甲嚴駕已訖(擐胡慣翻/貫甲也)禕與敏對
戲色無厭倦敏曰向聊觀試君耳君信可人必能辦賊
者也　夏四月丙辰朔日有食之　大將軍爽兵距興
埶不得進闗中及氐羌轉輸不能供牛馬騾驢多死民
夷號泣道路(騾盧戈翻/號户髙翻)涪軍及費禕兵繼至參軍楊偉
為爽陳形埶(為于/偽翻)宜急還不然將敗鄧颺李勝與偉争
於爽前偉曰颺勝將敗國家事可斬也(後將敗/補邁翻)爽不恱
太傅懿與夏侯𤣥書曰春秋責大德重(責責望也德恩/德也言責望之)
(甚大者其恩/之為甚重也)昔武皇帝再入漢中幾至大敗(事見六十/七卷漢獻)
(帝建安二十年及六十八卷/建安二十四年幾居希翻)君所知也今興埶至險蜀
已先據若進不獲戰退見邀絶覆軍必矣將何以任其
責(任音/壬)𤣥懼言於爽五月引軍還費禕進據三嶺以截
爽(自駱谷出扶風隔以中南山其間有三嶺/一曰沈嶺近芒水一曰衙嶺一曰分水嶺)爽争險苦
戰僅乃得過失亡甚衆闗中為之虚耗(為于/偽翻)　秋八月
秦王詢卒　冬十二月安陽孝侯崔林卒(諡法大慮行/節曰孝五宗)
(安之曰孝慈/恵愛親曰孝)　是嵗漢大司馬琬以病固讓州職於大
將軍禕漢主乃以禕為益州刺史以侍中董允守尚書
令為禕之副時戰國多事(戰國者謂國/日有戰爭也)公務煩猥(猥雜/也)
禕為尚書令識悟過人每省讀文書(省悉/京翻)舉目暫視已
究其意㫖其速數倍於人終亦不忘常以朝晡聽事其
間接納賔客飲食嬉戲加之博弈毎盡人之歡事亦不
廢及董允代禕欲斆禕之所行旬日之中事多愆滯(愆/違)
(也/)允乃歎曰人才力相逺若此非吾之所及也乃聽事
終日而猶有不暇焉
六年春正月以票騎將軍趙儼為司空(票匹/妙翻)　吳太子
和與魯王同宫禮秩如一羣臣多以為言(是儀之諫見/於是卷三年)
(蓋諌者不/特是儀也)吳主乃命分宫别僚二子由是有隙(史言和/霸之隙)
(亦兩宫僚屬交搆/以成之别彼列翻)衛將軍全琮遣其子寄事魯王以書
告丞相陸遜遜報曰子弟茍有才不憂不用不宜私出
以要榮利(私出謂出私門/也要一遥翻)若其不佳終為取禍且聞二
宫勢敵必有彼此此古人之厚忌也寄果阿附魯王輕
為交搆遜書與琮曰卿不師日磾而宿留阿寄(日磾事/見二十)
(一卷漢武帝後元二年宿音/秀留音溜阿相𫝊從安入聲)終為足下家門致禍矣琮
既不答遜言更以致隙魯王曲意交結當時名士偏將
軍朱績以膽力稱王自至其廨(廨居隘翻/公宇也)就之坐欲與
結好(好呼/到翻)績下地住立辭而不當績然之子也於是自
侍御賔客造為二端仇黨疑貳滋延大臣舉國中分吳
主聞之假以精學禁斷賔客往來(斷讀/曰短)督軍使者羊衜
上疏曰聞明詔省奪二宫備衛抑絶賔客使四方禮敬
不復得通(復扶/又翻)逺近悚然大小失望或謂二宫不遵典
式就如所嫌猶且補察宻加斟酌不使逺近得容異言
臣懼積疑成謗乆將宣流而西北二隅(蜀在西/魏在北)去國不
逺將謂二宫有不順之愆不審陛下何以解之吳主長
女魯班適左䕶軍全琮少女小虎適驃騎將軍朱據(二/女)
(步夫人/所生也)全公主與太子母王夫人有隙吳主欲立王夫
人為后公主阻之恐太子立怨已心不自安數譖毁太
子吳主寢疾遣太子禱於長沙桓王廟(孫策追諡長沙/桓王杜佑曰孫)
(權都建業立兄長沙/桓王廟於朱雀橋南)太子妃叔父張休居近廟邀太子
過所居全公主使人覘視(近其靳翻過工禾/翻覘丑廉翻窺也)因言太子
不在廟中専就妃家計議又言王夫人見上寢疾有喜
色吳主由是發怒夫人以憂死太子寵益衰魯王之黨
楊笁全寄吳安孫竒等共譖毁太子吳主惑焉陸遜上
疏諫曰太子正統宜有盤石之固魯王藩臣當使寵秩
有差彼此得所上下獲安書三四上(四上時/掌翻)辭情危切
(論語孔子曰邦有道危言危行程顥曰危獨也與衆異/而不安之謂余按此所謂危者謂嫡庶無别則亡國之)
(禍隨之人不敢言而/遜獨言之所謂危也)又欲詣都口陳嫡庶之義吳主不
恱(笁考異曰吳録曰權時見楊笁辟左右而論霸之才/  深述霸有文武英姿宜為嫡嗣於是權乃許立焉)
(既而遜有表極諫權疑笁泄之乃斬笁/按笁死在太子廢後吳録所述妄也)太常顧譚遜之
甥也亦上疏曰臣聞有國有家者必明嫡庶之端異尊
卑之禮使髙下有差等級踰邈如此則骨肉之恩全覬
覦之望絶(覬音冀/覦音俞)昔賈誼陳治安之計論諸侯之埶以
為埶重雖親必有逆節之累(治直吏翻/累力瑞翻)埶輕雖疏必有
保全之祚故淮南親弟不終饗國失之於勢重也吳芮
疏臣𫝊祚長沙得之於埶輕也昔漢文帝使慎夫人與
皇后同席袁盎退夫人之位帝有怒色及盎辨上下之
義陳人彘之戒帝既恱懌夫人亦悟(事見十三卷/漢文帝二年)今臣
所陳非有所偏誠欲以安太子而便魯王也由是魯王
與譚有隙芍陂之役(二年全琮與/魏戰于芍陂)譚弟承及張休皆有
功全琮子端緒與之爭功(端緒琮/之二子)譖承休於吳主吳主
徙譚承休於交州又追賜休死太子太傅吾粲請使魯
王出鎮夏口(姓譜吾本已姓夏昆/吾氏之後夏户雅翻)出楊笁等不得令在
京師又數以消息語陸遜(數所角翻下/同語半倨翻)魯王與楊笁共
譖之吳主怒收粲下獄誅(下遐/稼翻)數遣中使責問陸遜遜
憤恚而卒(恚於/避翻)其子抗為建武校尉代領遜衆送葬東
還(自荆州東還葬吳/還從宣翻又如字)吳主以楊笁所白遜二十事問抗
抗事事條答吳主意乃稍解　夏六月都鄉穆侯趙儼
卒(諡法中情/見貌曰穆)　秋七月吳將軍馬茂謀殺吳主及大臣
以應魏事泄并黨與皆伏誅(吳歴曰茂本魏淮/南鍾離長叛降吳)　八月
以太常髙柔為司空　漢甘太后殂(甘太后後主之母/據陳夀志先已卒)
(於南郡此吳太后也吳懿之妹先主/入蜀始納焉證以蜀志其殂在是年)　吳主遣校尉陳
勲將屯田及作士三萬人鑿句容中道自小其至雲陽
西城通㑹市作邸閣(沈約曰句容漢舊縣屬丹陽郡今/在建康府南九十里有茅山亦謂)
(之句曲山班固曰㑹稽曲阿縣本秦雲陽縣也後漢屬/吳郡沈約曰曲阿本曰雲陽秦始皇改曰曲阿吳嘉禾)
(三年復曰雲陽今相𫝊秦時或言其地有天子氣始皇/鑿坑以敗其勢截直道使阿曲故謂之曲阿劉昫曰潤)
(州金壇縣本曲阿縣地㑹市/者作市以㑹商旅句如字)　冬十一月漢大司馬琬
卒　十二月漢費禕至漢中行圍守(魏延鎭漢中實兵/諸圍以禦敵所謂)
(圍守也行/下孟翻)　漢尚書令董允卒以尚書吕乂為尚書令
董允秉心公亮獻可替否備盡忠益漢主甚嚴憚之䆠
人黃皓便僻佞慧(便毗/連翻)漢主愛之允上則正色規主下
則數責於皓(數所/具翻)皓畏允不敢為非終允之世皓位不
過黃門丞(續漢志黃門令丞/一人以䆠者為之)費禕以選曹郎汝南陳祇
代允為侍中(漢六曹尚書一曹有郎六人/選曹即屬選部選須絹翻)祇矜厲有威
容多技藝挾智數故禕以為賢越次而用之祇與皓相
表裏皓始預政累遷至中常侍操弄威柄終以覆國自
陳祇有寵而漢主追怨董允日深謂為自輕(謂允為/輕已也)由
祇阿意迎合而皓浸潤搆間故也(間古/莧翻)
　
　資治通鑑卷七十四
