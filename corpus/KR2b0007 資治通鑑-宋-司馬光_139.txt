
　資治通鑑卷一百三十八　宋　司馬光　撰
　　　　　　　　　　　　　　胡三省　音註
　齊紀四(昭陽作/噩一年)
　　世祖武皇帝下
永明十一年春正月以驃騎大將軍王敬則為司空(驃/匹)
(妙翻騎/竒寄翻)鎮軍大將軍陳顯逹為江州刺史顯逹自以門
寒位重(陳顯逹南彭城/人起於卒伍)每遷官常有愧懼之色戒其子
勿以富貴陵人而諸子多事豪侈顯逹聞之不悦(以陳/顯逹)
(之居寵思畏終不能自免於猜暴之朝/至於稱兵而死豈非繫於所遇之時哉)子休尚為郢府
主簿過九江(自建康至郢/府先過九江)顯逹曰麈尾蠅拂(麈腫庾翻/麈麋屬尾)
(能生風辟蠅蜹陸佃埤雅曰麈似鹿而大其尾辟塵以/置舊帛中能令嵗久紅色不黦又以拂氊令氊不蠧名)
(苑曰鹿之大者曰麈羣鹿隨之皆視麈所徃麈尾所/轉為凖於文主鹿為麈古之談者揮焉良為是也)是
王謝家物汝不須捉此(言不須以風流自/標置也捉執也)即取於前燒
之　初上於石頭造露車三千乘欲步道取彭城魏人
知之劉昶數泣訴于魏主乞處邊戌招集遺民以雪私
耻(以蕭氏簒宋夷滅劉氏故/也數所角翻處昌呂翻)魏主大會公卿於經武殿
(魏書帝紀太和十/二年起經武殿)以議南伐於淮泗間大積馬芻上聞
之以右衛將軍崔慧景為豫州刺史以備之(為下魏入/冦張本)
　魏遣員外散騎侍郎邢巒等來聘(散悉亶翻/騎奇寄翻)巒頴之
孫也(穎曹魏大常邢貞之後邢穎見一/百二十二卷宋文帝元嘉八年)　丙子文恵太
子長懋卒太子風韻甚和上晩年好遊宴(好呼/到翻)尚書曹
事分送太子省之由是威加内外(省悉/景翻)太子性奢靡治
堂殿園囿過於上宫(治直/之翻)費以千萬計恐上望見之乃
傍門列修竹凡諸服玩率多僣侈啓於東田起小苑使
東宫將吏更畨築役(將即亮翻更工衡翻/更畨分畨更作也)營城包巷彌
亘華遠(言其彌極華麗而/延亘又遼遠也)上性雖嚴多布耳目太子所
為人莫敢以聞上嘗過太子東田見其壯麗大怒收監
作主帥太子皆藏之由是大被誚責(監工衘翻帥所類/翻被皮義翻誚才)
(笑/翻)又使嬖人徐文景造輦及乘輿御物(嬖卑義翻又博/計翻乘繩證翻)
上嘗幸東宫怱怱不暇藏輦(怱怱者急/遽之意)文景乃以佛像
内輦中故上不疑文景父陶仁謂文景曰我正當掃墓
待䘮耳(掃墓謂掃/除墓地也)仍移家避之後文景竟賜死陶仁遂
不哭及太子卒上履行東宫(行下/孟翻)見其服玩大怒敕有
司隨事毁除以竟陵王子良與太子善而不啓聞并責
之太子素惡西昌侯鸞嘗謂子良曰我意中殊不喜此
人不解其故(惡烏路翻喜許記/翻解戸買翻曉也)當由其福薄故也子良
為之救解(為于/偽翻)及鸞得政太子子孫無遺焉(西昌侯夷/滅太子子)
(孫事見後按鸞翦除髙武諸子及太子子孫以成簒事/文恵雖不惡之其子孫亦不能免也觀隆昌建武時事)
(君子謂文惠/知所惡矣)　二月魏主始耕藉田於平城南(魏起於/北荒未)
(嘗講古者天子親耕之禮/今孝文始行之藉在亦翻)　雍州刺史王奐惡寜蠻長
史劉興祖收繫獄(雍於用翻惡烏路翻蕭子顯齊志寜/蠻府屬雍州别領西新安義寜南襄)
(北建武蔡陽永安安定懷化武寜新陽義安髙安左義/陽南襄城廣昌東襄城北襄城懐安北𢎞農西𢎞農析)
(陽北義陽漢廣/中襄城等蠻郡)誣其搆扇山蠻欲為亂敕送興祖下建
康(自襄陽順流東/至建康故曰下)奐於獄中殺之詐云自經上大怒遣
中書舎人呂文顯直閤將軍曹道剛將齋仗五百人收
奐(齋仗齋庫精仗以給禁/衛勇力之士將即亮翻)敕鎮西司馬曹虎從江陵步
道㑹襄陽奐子彪素凶險奐不能制長史殷叡奐之壻
也謂奐曰曹呂來既不見真敕恐為奸變正宜錄取(錄/收)
(也攝/也)馳啓聞耳奐納之(拒考異曰南史奐子彪議閉門/  命叡諫曰今開門白服接臺)
(使不過隳官免爵耳彪堅執不囘叡又請遣典籖間道/送啓奐從之典籖出城為文顯所執叡曰忠不背國勇)
(不逃死勸奐仰藥叡/與彪同誅今從齊書)彪輒發州兵千餘人開庫配甲仗
出南堂陳兵閉門拒守奐門生鄭羽叩頭啓奐乞出城
迎臺使(使疏/吏翻)奐曰我不作賊欲先遣啓自申正恐曹呂
等小人相陵藉(陵者侮之而出其上藉者/蹈之使薦於下藉慈夜翻)故且閉門自
守耳彪遂出與虎軍戰兵敗走歸三月乙亥司馬黄瑶
起寜蠻長史河東裴叔業於城内起兵攻奐斬之(為後/奐子)
(肅食瑶起/之肉張本)執彪及弟爽弼殷叡皆伏誅彪兄融琛死於
建康琛弟祕書丞肅獨得脱犇魏(為王肅屢引魏兵入/冦張本琛丑林翻)
(考異曰南史奐弟份自拘請罪帝宥之肅屢引魏人至/邊帝謂份曰比有北信不份曰肅近忘墳柏寜逺憶有)
(臣按奐以三月死帝以七月殂是冬肅/始見魏主於鄴南史誤也齊書無此語)　夏四月甲午
立南郡王昭業為皇太孫東宫文武悉改為太孫官屬
(東宫官屬文則太傅少傅詹事率更令家令僕門大夫/中庶子中舍人庶子洗馬舎人武則左右衛率翊軍步)
(兵屯騎三校尉旅賁中郎將左右積弩將/軍殿中將軍員外殿中將軍常從虎賁督)以太子妃琅
邪王氏為皇太孫太妃南郡王妃何氏為皇太孫妃妃
戢之女也(何戢見一百三十五卷髙帝建/元二年戢則立翻又疾立翻)　魏太尉丕
等請建中宫戊戌立皇后馮氏后熈之女也(為後馮后/以䜛廢張)
(本/)魏主以白虎通云(漢章帝集諸儒於白虎觀/議五經同異作白虎通)王者不
臣妻之父母下詔令太師上書不稱臣入朝不拜(朝直/遥翻)
熈固辭　光城蠻帥征虜將軍田益宗帥部落四千餘
户叛降於魏(沈約曰光城郡疑大明中分弋陽所立五/代史志曰光州光山縣舊置光城郡蠻帥)
(所類翻宗帥讀/曰率降户江翻)　五月壬戌魏主宴四廟子孫於宣文
堂親與之齒用家人禮(四廟子孫謂世祖恭宗髙宗顯/祖之子孫也太和十二年起宣)
(文堂經武殿用家人禮者畧/君臣之敬而序長㓜之齒)　甲子魏主臨朝堂(朝直/遥翻)
引公卿以下决疑政錄囚徒帝謂司空穆亮曰自今朝
廷政事日中以前卿等先自論議日中以後朕與卿等
共决之　丙子以宜都王鏗為南豫州刺史(鏗丘/耕翻)先是
廬陵王子卿為南豫州刺史(先悉/薦翻)之鎮道中戲部伍為
水軍上聞之大怒殺其典籖以鏗代之子卿還第上終
身不與相見　襄陽蠻酋雷婆思等帥戸千餘求内徙
於魏魏人處之沔北(是時沔北之地猶為齊境雷婆思/等葢居沔南徙處沔北則稍近魏)
(境耳酋慈由翻帥/讀曰率處昌呂翻)　魏主以平城地寒六月雨雪(極隂/之地)
(盛夏雨雪雨王遇/翻自上而下曰雨)風沙常起(風沙大風/揚沙也)將遷都洛陽恐
羣臣不從乃議大舉伐齊欲以脅衆齋於明堂左个(鄭/𤣥)
(曰明堂左个大寢南/堂東偏也个古賀翻)使太常卿王諶筮之遇革帝曰湯
武革命應乎天而順乎人(此革卦之彖辭/也諶氐壬翻)吉孰大焉羣
臣莫敢言尚書任城王澄曰陛下奕葉重光帝有中土
(任音壬重/直龍翻)今出師以征未服而得湯武革命之象未為
全吉也帝厲聲曰繇云大人虎變何言不吉(繇直又翻/大人虎變)
(革九五爻辭九五君/位也故引以難澄)澄曰陛下龍興已久何得今乃虎
變帝作色曰社稷我之社稷任城欲沮衆邪澄曰社稷
雖為陛下之有臣為社稷之臣安可知危而不言帝久
之乃解曰各言其志夫亦何傷既還宫(自明堂左/个還宫)召澄
入見逆謂之曰嚮者革卦今當更與卿論之明堂之忿
恐人人競言沮我大計故以聲色怖文武耳想識朕意
(見賢遍翻沮在/吕翻怖普布翻)因屏人謂澄曰今日之舉誠為不易(屛/必)
(郢翻易/以䜴翻)但國家興自朔土徙居平城此乃用武之地非
可文治今將移風易俗其道誠難朕欲因此遷宅中原
卿以為何如(魏主始與任城/王澄言其情)澄曰陛下欲卜宅中土以
經畧四海此周漢所以興隆也(比之周成康/漢光明也)帝曰北人
習常戀故必將驚擾奈何(後穆泰等之謀/卒如帝所慮)澄曰非常之
事故非常人之所及陛下斷自聖心(斷丁/亂翻)彼亦何所能
為帝曰任城吾之子房也(張良賛漢髙帝遷/都長安故以為比)六月丙戌
命作河橋欲以濟師祕書監盧淵上表以為前代承平
之主未嘗親御六軍决勝行陳之間(行户剛翻/陳讀曰陣)豈非勝
之不足為武不勝有虧威望乎昔魏武以弊卒一萬破
袁紹(事見六十三卷漢/獻帝建安五年)謝𤣥以步兵三千摧苻秦(事見/一百)
(五卷晉孝武/帝太元八年)勝負之變决於須㬰不在衆寡也詔報曰
承平之主所以不親戎事或以同軌無敵或以懦劣偷
安今謂之同軌則未然(天下混一則車/同軌書同文)比之懦劣則可
耻必若王者不當親戎則先王制革輅何所施也(周制/五輅)
(革輅龍勒條纓五就建大白以即戎鄭氏注/革輅輓之以革而漆之無他飾條讀為絛)魏武之勝
葢由仗順苻氏之敗亦由失政豈寡必能勝衆弱必能
制彊邪丁未魏主講武命尚書李冲典武選(時欲用兵/命冲典武)
(選銓擇才勇之/士選須絹翻)　建康僧法智與徐州民周盤龍等作
亂(此又一周盤龍/非周奉叔之父)夜攻徐州城入之刺史王𤣥邈討誅
之(徐州城即/鍾離城)　秋七月癸丑魏立皇子恂為太子(為魏/主後)
(廢恂/張本)　戊子魏中外戒嚴𤼵露布及移書稱當南伐(用/兵)
(尚神密魏主今露其事以布告四方/故亦曰露布移書則移書於齊境也)詔𤼵揚徐州民丁
廣設召募以備之中書郎王融自恃人地(王融有俊才/故以人身自)
(髙且王𢎞曾孫/故以門地自髙)三十内望為公輔嘗夜直省中撫案歎
曰為爾寂寂(爾如此也寂/寂言冷寞也)鄧禹笑人(鄧禹年二十四為/漢司徒融年已過)
(之故/云然)行逢朱雀桁開喧湫不得進(朱雀桁當建康朱雀/門跨秦淮南北岸以)
(渡行人大路所由也桁開則行者填咽湫子/小翻隘也經典釋文曰湫徐音秋又在酒翻)搥車壁歎
曰車前無八騶何得稱丈夫(搥𫝊追翻車前有油壁自/晉以來諸公諸從公車前)
(紿騶八人/騶側鳩翻)竟陵王子良愛其文學特親厚之融見上有
北伐之志數上書奬勸(奬者推助以成/其事數所角翻)因大習騎射(騎/竒)
(寄/翻)及魏將入冦子良於東府募兵板融寜朔將軍(宋泰/始初)
(南攻義嘉軍功者衆板不能供始用黄紙今板授/融葢重於黄紙也或曰未經勑用者謂之板授)使典
其事融傾意招納得江西傖楚數百人並有幹用(傖助/庚翻)
㑹上不豫詔子良甲仗入延昌殿侍醫藥子良以蕭衍
范雲等皆為帳内軍主戊辰遣江州刺史陳顯逹鎮樊
城上慮朝野憂遑(遑急也/遽也)力疾召樂府奏正聲伎(江左/以清)
(商為正聲伎/伎渠綺翻)子良日夜在内太孫間日參承(間日隔一/日也間古)
(莧翻參候/也承奉也)戊寅上疾亟蹔絶(氣暫絶而/不息也)太孫未入内外
惶懼百􁉗皆已變服王融欲矯詔立子良詔草已立蕭
衍謂范雲曰道路籍籍皆云將有非常之舉王元長非
濟世才(王融字/元長)視其敗也雲曰憂國家者惟有王中書
耳衍曰憂國欲為周召邪欲為豎刁邪(召讀曰邵按左/𫝊齊桓公既立)
(子昭為太子易牙有寵於衛姫衛姫生無虧易牙因豎/刁以薦羞於桓公遂有寵公許之立無虧公卒易牙入)
(與豎刁殺羣吏而立無虧昭奔宋宋/襄公伐齊殺無虧而立昭是為孝公)雲不敢荅及太孫
來王融戎服絳衫於中書省閤口斷東宫仗不得進(斷/音)
(短/)頃之上復蘓(復扶/又翻)問太孫所在因召東宫器甲皆入
以朝事委尚書左僕射西昌侯鸞(朝直/遥翻)俄而上殂(年五/十四)
融處分以子良兵禁諸門(處昌呂翻/分扶問翻)鸞聞之急馳至雲
龍門不得進鸞曰有敕召我排之而入奉太孫登殿命
左右扶出子良指麾部署音響如鐘殿中無不從命融
知不遂釋服還省(釋戎服還/中書省也)歎曰公誤我由是鬰林王
深怨之(太孫即位尋見廢弑史以追廢/之號書之為後殺王融張本)遺詔曰太孫進
徳日茂社稷有寄子良善相毗輔思𢎞治道(治直/吏翻)内外
衆事無大小悉與鸞參懐共下意(參豫也懐思也命鸞/參豫其事而詳思其)
(可否也共下意者令降/心相從以濟國事也)尚書中事軄務根本悉委右僕
射王晏吏部尚書徐孝嗣軍旅之畧委王敬則陳顯逹
王廣之王𤣥邈沈文季張瓌薛淵等(自此以上皆遺詔/之辭瓌古回翻)
世祖留心政事務總大體嚴明有斷郡縣久於其職長
吏犯法封刃行誅故永明之世百姓豐樂賊盜屏息然
頗好遊宴華靡之事常言恨之未能頓遣(遣袪也逐也/言未能袪逐)
(遊宴之失也自此以上史述帝平生之大略斷/丁亂翻長知兩翻樂音洛屏必郢翻好呼到翻)鬱林王
之未立也衆皆疑立子良口語喧騰武陵王曅於衆中
大言曰若立長則應在我(世祖諸弟存者曅/為長長知兩翻)立嫡則應
在太孫(鬰林王諱昭業字元尚小字法身文/惠太子長子也以世嫡立為皇太孫)由是帝深
憑頼之(太孫已即/位故書帝)直閤周奉叔曹道剛素為帝心膂並
使監殿中直衛少日復以道剛為黄門郎(監古衘翻少/詩沼翻復扶)
(又翻為西昌侯鸞欲弑帝/先除周奉叔曹道剛張本)初西昌侯鸞為太祖所愛(事/見)
(一百三十五卷/髙帝建元二年)鸞性儉素車服儀從同於素士所居官
名為嚴能故世祖亦重之(鸞初為安吉令有嚴能之名/王子侯舊乗纒帷車鸞獨乗)
(下帷車儀從如/素士從才用翻)世祖遺詔使竟陵王子良輔政鸞知尚
書事子良素仁厚不樂世務(樂音/洛)乃更推鸞故遺詔云
事無大小悉與鸞參懐子良之志也(史言子良無/奪嫡之志)帝少
養於子良妃袁氏(少詩/沼翻)慈愛甚著及王融有謀(史言奪/適之謀)
(出于/王融)遂深忌子良大行出太極殿子良居中書省帝使
虎賁中郎將潘敞領二百人仗屯太極殿西階以防之
(中書省葢在太極殿西故使屯於/西階以防子良賁音奔將即亮翻)既成服諸王皆出子
良乞停至山陵不許(乞停中書省俟梓/宫出葬而後出也)壬午稱遺詔以
武陵王曅為衛將軍與征南大將軍陳顯逹並開府儀
同三司尚書左僕射西昌侯鸞為尚書令太孫詹事沈
文季為䕶軍(史言遺詔本無此叚除/授當時稱遺詔行之)癸未以竟陵王子
良為太傅蠲除三調及衆逋(三調謂調粟調帛及/雜調也逋欠負也)省御
府及無用池田邸治(治據蕭子顯齊書當/作冶謂冶鑄之所也)減闗市征稅
先是蠲原之詔多無事實督責如故(所謂黄放白催/也先悉荐翻)是
時西昌侯鸞知政恩信兩行衆皆悦之(史為西昌侯/鸞簒國張本)
魏山陽景桓公尉元卒(尉紆/勿翻)　魏主使錄尚書事廣陵
王羽持節安撫六鎮發其突騎(騎竒寄/翻下同)丁亥魏主辭永
固陵己丑𤼵平城南伐步騎三千餘萬使太尉丕與廣
陵王羽留守平城並加使持節(晉制使持節得殺二千/石以下杜佑曰留守周)
(之君陳似其任也此後無聞漢和帝南廵祠園廟張禹/以太尉兼衛留守晉惠帝幸長安僕射荀藩等與遺官)
(在洛者為留臺承制行事其後安帝播遷劉裕亦置留/臺後魏孝文帝南伐以太尉丕廣陵王羽留守京師留)
(守之制/因此)羽曰太尉宜専節度臣止可為副魏主曰老者
之智少者之决(言老者經事多故智慮深逺少/者氣盛故臨事有斷少詩沼翻)汝無辭
也以河南王幹為車騎大將軍都督關右諸軍事又以
司空穆亮安南將軍盧淵平南將軍薛𦙍皆為幹副衆
合七萬出子午谷(欲攻梁/益也)𦙍辯之曾孫也(薛辯見一百/一十八卷晉)
(安帝義熈/十三年)　鬰林王性辨慧美容止善應對哀樂過人
(樂音/洛)世祖由是愛之而矯情飾詐隂懐鄙慝與左右羣
小共衣食同卧起始為南郡王從竟陵王子良在西州
(帝少養於子良妃袁氏子良/為揚州刺史故帝從在西州)文惠太子每禁其起居節
其用度王密就富人求錢無敢不與别作鑰鉤(鉤所以/啓鑰今)
(謂之/鑰匙)夜開西州後閤與左右至諸營署中淫宴師史仁
祖侍書胡天翼(王國有師掌𨗳之教/訓侍書掌教之書輪)相謂曰若言之二
宫(二宫謂上宫/及東宫也)則其事未易(易以/䜴翻)若於營署為異人所
敺(敺手/口翻)及犬物所傷豈直罪止一身亦當盡室及禍年
各七十餘生豈足吝邪數日間二人相繼自殺二宫不
知也(人莫知其子之/惡其斯之謂歟)所愛左右皆逆加官爵疏於黄紙
使囊盛帶之(盛時/征翻)許南面之日依此施行侍太子疾及
居䘮憂容號毀(號户/刀翻)見者嗚咽裁還私室即歡笑酣飲
常令女巫楊氏禱祀速求天位及太子卒(文惠太子卒/於是年正月)
謂由楊氏之力倍加敬信既為太孫(是年夏四月自/南郡王為太孫)世
祖有疾又令楊氏禱祀時何妃猶在西州(太孫居東宫/何妃尚留西)
(州/)世祖疾稍危太孫與何妃書紙中央作一大喜字而
作三十六小喜字繞之侍世祖疾言𤼵淚下世祖以為
必能負荷大業(荷下可翻/又讀如字)謂曰五年中一委宰相汝弗
措意五年外勿復委人(復扶/又翻)若自作無成無所多恨臨
終執其手曰若憶翁當好作(作音佐韓愈方橋詩曰非/閣復非船可居兼可過若)
(欲問方橋方橋如此作注云白樂天皮日休詩皆自注/曰音佐朱元晦曰今按廣韻作造也荀子肉腐出蟲魚)
(枯生蠧貪利忘身禍烖乃作音將祚翻及廉范五袴之/謡皆以為此音矣然讀為佐音者又將祚之訛也而世)
(俗所用從人從故而切為/將祚者又字之俗體也)遂殂大斂始畢悉呼世祖諸
伎備奏衆樂即位十餘日即收王融下廷尉(斂力瞻翻/伎渠綺翻)
(下户/嫁翻)使中丞孔稚珪奏融險躁輕狡招納不逞誹謗朝
政(朝直/遥翻)融求援於竟陵王子良子良憂懼不敢救遂於
獄賜死時年二十七初融欲與東海徐勉相識每託人
召之勉謂人曰王君名髙望促(言名雖髙而輕躁人/知其必及禍故望促)難
可輕􁣃衣􁀙(類篇􁣃毗祭翻弊或從/衣此云􁣃者義與弊同)俄而融及禍勉由
是知名太學生會稽魏凖以才學為融所賞(會工/外翻)融欲
立子良凖鼓成其事(鼓以作氣言鼓作/融氣以成其事)太學生虞羲丘
國賓竊相謂曰竟陵才弱王中書無斷(斷丁/亂翻)敗在眼中
矣及融誅召凖入舎人省詰問(詰去/吉翻)惶懼而死舉體皆
青時人以為膽破　壬寅魏主至肆州(魏收志肆州治/九原天賜二年)
(為鎮真君七年置州領永安秀容雁門郡而永安郡定/襄縣注云真君七年并雲中九原晉昌屬焉則知魏肆)
(州葢治定襄之九原也然此定襄亦非漢之定襄縣地/葢曹魏所置新昌郡之定襄縣其地在陘嶺之南古定)
(襄在陘嶺之北隋志雁門郡後周置肆州隋改曰代州/又有定襄郡開皇五年置雲州總管府此葢因古定襄)
(以名郡參考可知矣宋白曰後魏置肆州於九原非古/九原漢末曹公所置定襄郡之九原縣也唐為秀容縣)
(忻州定襄郡治焉後魏書云太平四/年置肆州治秀容州領靈丘等八郡)見道路民有跛眇
者停駕慰勞(勞力/到翻)給衣食終身(此亦可謂惠而不知為/政矣見者則給衣食目)
(所不見者豈能徧給其衣食哉古之為政者孤獨廢疾/者皆有以養之豈必待身親見而後養之也跛補火翻)
(跛者一足偏短眇者/一目偏盲眇亡沼翻)大司馬安定王休執軍士為盜者
三人以狥於軍將斬之魏主行軍遇之(行下孟翻/循行也)命赦
之休不可曰陛下親御六師將逺清江表今始行至此
而小人已為攘盜不斬之何以禁奸帝曰誠如卿言然
王者之體時有非常之澤三人罪雖應死而因緣遇朕
雖違軍法可特赦之既而謂司徒馮誕曰大司馬執法
嚴諸君不可不慎(馮誕后戚既親且貴/故語之以儆百司)於是軍中肅然
　臣光曰人主之於其國譬猶一身視逺如視邇在境
　如在庭舉賢才以任百官修政事以利百姓則封域
　之内無不得其所矣是以先王黈纊塞耳前旒蔽明
　欲其廢耳目之近用推聰明於四逺也(東方朔曰冕/而前旒所以)
　(蔽明黈纊充耳所以塞聰如淳注曰黈音主茍翻謂/以玉為填用黈纊懸之也師古曰如說非也黈黄色)
　(也纊綿也以黄綿為丸用組懸之垂兩耳/邊示不外聴非玉瑱之懸也塞悉則翻)彼廢疾者
　宜養當命有司均之於境内今獨施於道路之所遇
　則所遺者多矣其為仁也不亦㣲乎况赦罪人以橈
　有司之法(橈奴/教翻)尤非人君之體也惜也孝文魏之賢
　君而猶有是乎
戊申魏主至并州并州刺史王襲治有聲跡(治直/吏翻)境内
安靜帝嘉之襲教民多立銘置道側虛稱其美帝聞而
問之襲對不以實帝怒降襲號二等(號者所領/將軍號也)　九月
壬子魏遣兼員外散騎常侍勃海髙聦等來聘　丁巳
魏主詔車駕所經傷民秋稼者畝給榖五斛　辛酉追
尊文惠太子為文皇帝廟號世宗　世祖梓宫下渚(渚/在)
(東府前秦/淮之渚也)帝於端門内奉辭輼輬車未出端門亟稱疾
還内(端門宮之正南門内大/内也輼音温輬音凉)裁入閤即於内奏胡伎鞞
鐸之聲響震内外(伎渠綺翻/鞞頻迷翻)丙寅葬武皇帝於景安陵
廟號世祖(景安陵亦在武進帝遺詔所命陵名也在休/安陵東所卜第三處休安陵葢帝祖宋大常)
(樂子所葬髙帝受/禪尊為休安陵)　戊辰魏主濟河庚午至洛陽壬申
詣故太學觀石經(故太學漢/魏所營者)　乙亥鄧至王像舒彭遣
其子舊朝于魏(朝直/遥翻)且請𫝊位於舊魏主許之　魏主
自𤼵平城至洛陽霖雨不止丙子詔諸軍前𤼵丁丑帝
戎服執鞭乗馬而出羣臣稽顙于馬前(稽顙於前將諫/南伐也稽音啓)
帝曰廟算已定大軍將進諸公更欲何云尚書李冲等
曰今者之舉天下所不願唯陛下欲之臣不知陛下獨
行竟何之也(言違衆南伐/無異獨行)臣等有其意而無其辭敢以
死請帝大怒曰吾方經營天下期于混壹而卿等儒生
屢疑大計斧鉞有常卿勿復言(此亦所以怖羣臣而决/遷都之計也復扶又翻)
策馬將出于是安定王休等並慇勤泣諫帝乃諭羣臣
曰今者興𤼵不小動而無成何以示後朕世居幽朔欲
南遷中土茍不南伐當遷都於此王公以為何如欲遷
者左不欲者右南安王楨進曰成大功者不謀於衆(引/秦)
(商鞅/之言)今陛下苟輟南伐之謀遷都洛邑此臣等之願蒼
生之幸也羣臣皆呼萬嵗時舊人雖不願内徙(舊人謂/與魏同)
(起于北荒之子/孫即所謂國人)而憚於南伐無敢言者遂定遷都之計
李冲言於上曰陛下將定鼎洛邑宗廟宫室非可馬上
遊行以待之願陛下暫還代都俟羣臣經營畢功然後
備文物鳴和鸞而臨之帝曰朕將巡省州郡(省悉/景翻)至鄴
小停春首即還未宜歸北(不肯歸北葢慮北人/歸代復戀土重遷也)乃遣任
城王澄還平城諭留司百官以遷都之事曰今日真所
謂革也(謂前筮之遇革今之遷都真以革/北方之俗易說卦曰革去故也)王其勉之帝
以羣臣意多異同謂衛尉卿鎮南將軍于烈曰卿意如
何烈曰陛下聖略淵逺非愚淺所測若隱心而言(隱度/也度)
(徒洛/翻)樂遷之與戀舊適中半耳(樂音洛中/竹仲翻)帝曰卿既不
唱異(言不唱為/異論也)即是肯同深感不言之益使還鎮平城
曰留臺庻政一以相委烈栗磾之孫也(于栗磾事魏道/武帝徤將也磾)
(丁奚/翻)先是北地民支酉聚衆數千起兵于長安城北石
山(北地郡魏孝文帝太和十一年置班州十四年改邠/州按水經注石山當在長安城東北有敷谷敷水出)
(焉北流注于/渭先悉薦翻)遣使告梁州刺史隂智伯(欲邀結齊師以/為應援使疏吏)
(翻/)秦州民王廣亦起兵應之攻執魏刺史劉藻秦雍間
七州民皆響震(七州雍岐秦南秦涇/邠華也雍於用翻)衆至十萬各守堡
壁以待齊救魏河南王幹引兵擊之幹兵大敗支酉進
至咸陽北濁谷穆亮與戰又敗(作考異曰齊書穆亮/  繆老生今從魏書)隂
智伯遣軍主席徳仁等將兵數千與相應接酉等進向
長安盧淵薛𦙍等拒擊大破之降者數萬口(降户/江翻)淵唯
誅首惡餘悉不問獲酉廣並斬之　冬十月戊寅朔魏
主如金墉城徵穆亮(徵穆亮/於關右)使與尚書李冲將作大匠
董爾經營洛都(董爾北史/作董爵)己卯如河南城乙酉如豫州
(自金墉西如河南又自河南東如豫州此豫州謂虎牢/城也魏明元帝改虎牢置豫州獻文帝取懸弧又置豫)
(州以虎牢為北豫州今主太和/十九年罷北豫州置東中府)癸巳舍于石濟乙未魏
解嚴設壇于滑臺城東告行廟以遷都之意(遷都之議/既定停南)
(伐之師故解嚴奉神/主而行故有行廟)大赦起滑臺宫任城王澄至平城
衆始聞遷都莫不驚駭澄援引古今徐以曉之衆乃開
伏(開𤼵也伏厭伏也言北人安土重遷蔽於此說不肯/降心以相從澄援引曉喻以𤼵其䝉莫不厭伏也)
澄還報於滑臺魏主喜曰非任城朕事不成　壬寅尊
皇太孫太妃為皇太后(即文惠太子/妃王氏也)立妃為皇后(即何/妃也)
　癸卯魏主如鄴城王肅見魏主於鄴(是年三月王肅/奔魏今方得見)
(魏/主)陳伐齊之策魏主與之言不覺促席移晷(降人初至/君臣情分)
(甚為闊疎言有當心故促席近前以聴之不覺其分/之踈也與之言而弗厭倦日為之移晷不覺其久也)自
是器遇日隆親舊貴臣莫能間也魏主或屏左右與肅
語至夜分不罷(間古莧翻/屏必郢翻)自謂君臣相得之晩尋除輔
國將軍大將軍長史時魏主方議興禮樂變華風凡威
儀文物多肅所定　乙巳魏主遣安定王休帥從官迎
家於平城(帥讀曰率/從才用翻)　辛亥封皇弟昭文為新安王昭
秀為臨海王昭粲為永嘉王　魏主築宫於鄴西十一
月癸亥徙居之　御史中丞江淹劾奏前益州刺史劉
悛梁州刺史隂智伯贓貨巨萬皆抵罪初悛罷廣司二
州(按齊書劉悛𫝊悛出督廣州世祖自尋陽東下遇悛/舟於渚間是時齊未受禪也罷廣州計當在世祖居)
(東宫時世祖即位悛自廣陵遷督司州/徵入為長兼侍中悛七倫翻又丑緣翻)傾貲以獻世祖
家無留儲在益州作金浴盆餘物稱是及鬰林王即位
悛所獻減少(稱尺證翻少詩沼翻悛𫝊云悛作金浴盆/等欲以獻世祖還都而世祖晏駕鬰林新)
(立遂減/其所獻)帝怒收悛付廷尉欲殺之西昌侯鸞救之得免
猶禁錮終身悛勔之子也(劉勔死于/桂陽之難)
　
　
　
　
　
　
　
　
　
　資治通鑑卷一百三十八
