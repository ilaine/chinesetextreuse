
　舊五代史編定凡例
一薛史原書體例不可得見今攷其諸臣列傳多云事
　見某書或云每書有傳知其於梁唐晉漢周斷代為
　書如陳壽三國志之體故晁公武讀書志直稱為詔
　修梁唐晉漢周書今仍按代分編以還其舊
一薛史本紀沿舊唐書帝紀之體除授沿革鉅纎畢書
　惟分巻限制為永樂大典所割裂已不可攷詳核原
　文有一年再紀元者如上有同光元年春正月下復
　書同光元年秋七月知當於七月以後别為一巻蓋
　其體亦仿舊唐書通鑑尚沿其例也今釐定編次為
　本紀六十一巻與玉海所載巻數符合
一薛史本紀俱全惟梁太祖紀原帙已闕其散見各韻
　者僅得六十八條今據冊府元龜諸書徵引薛史者
　按條採掇尚可薈萃謹仿前人取魏澹書高氏小史
　補北魏書之例按其年月條繫件附釐為七巻
一五代諸臣類多歴事數朝首尾牽連難於分析歐陽
　脩新史以始終從一者入梁唐晉漢周臣傳其兼涉
　數代者則創立雜傳歸之褒貶謹嚴於史法最合薛
　史僅分代立傳而以專事一朝及更事數姓者參差
　錯列賢否混淆殊乖史體此即其不及歐史之一端
　因篇有論贊總叙諸人難以割裂更易姑仍其舊以
　備參攷得失所在讀史者自能辨之
一后妃列傳永樂大典中惟周后妃傳全帙具存餘多
　殘闕今采五代會要通鑑契丹國志北夢𤨏言諸書
　以補其闕用雙行分註不使與本文相混也
一宗室列傳永樂大典所載頗多脫闕今並據冊府元
　龜通鑑註諸書采補其諸臣列傳中偶有闕文亦仿
　此例
一諸臣列傳其有史臣原論者俱依論中次第排比若
　原論已佚則攷其人之事蹟以類分編
一薛史標目如李茂貞等稱世襲傳見於永樂大典原
　文其楊行密等稱僭偽傳則見於通鑑攷異今悉依
　仿編類以還其舊
一薛史諸志永樂大典内偶有殘闕今俱采太平御覽
　所引薛史增補仍節録五代會要諸書分註於下以
　備參攷
一凡紀傳中所載遼代人名官名今悉從遼史索倫語
　解改正
一永樂大典所載薛史原文多有字句脫落音義舛訛
　者今據前代徵引薛史之書如通鑑攷異通鑑註太
　平御覽太平廣記冊府元龜玉海筆談容齋五筆青
　緗雜記職官分紀錦繡萬花谷藝文類聚記纂淵海
　之類皆為參互校訂庶臻詳備
一史家所紀事蹟流傳互異彼此各有舛誤今據新舊
　唐書東都事畧宋史遼史續通鑑長編五代春秋九
　國志十國春秋及宋人說部文集與五代碑碣尚存
　者詳為攷核各加案語以資辨證
一陶岳五代史補王禹偁五代史闕文本以補薛史之
　闕雖事多𤨏碎要為有禆史學故通鑑歐陽史亦多
　所取今並仿裴松之三國志註體例附見於後
一薛史與歐史時有不合如唐閔帝紀薛史作明宗第
　三子而歐史作第五子攷五代會要通鑑並同薛史
　又歐史唐家人傳云太祖有弟四人曰克讓克修克
　恭克寧皆不知其父母名號據薛史宗室傳則克讓
　為仲弟克寧為季弟克修為從父弟父曰德成克恭
　為諸弟非皆不知其父母名號又晉家人傳止書出
　帝立皇后馮氏攷薛史紀傳馮氏未立之先追冊張
　氏為皇后而歐史不載又張萬進賜名守進故薛史
　本紀先書萬進後書守進歐史刪去賜名一事故前
　後遂如兩人其餘年月之先後官爵之遷授每多互
　異今悉為辨證詳加案語以示折衷
一歐史改修原據薛史為本其間有改易薛史之文而
　涉筆偶誤者如章如愚山堂攷索論歐史載梁遣人
　至京師紀以為朱友謙傳以為朱友諒楊涉相梁三
　仕三已而歲月所具紀載實異至末年為相但書其
　罷而了不知其所入歲月唐明宗在位七年餘而論
　贊以為十年之類是也有尚沿薛史之舊而未及刋
　改者如吳縝五代史纂誤譏歐史杜曉傳幅巾自廢
　不當云十餘年羅紹威傳牙軍相繼不當云二百年
　之類是也今並各加辨訂於每巻之後庶二史異同
　得失之故讀者皆得以攷見焉
