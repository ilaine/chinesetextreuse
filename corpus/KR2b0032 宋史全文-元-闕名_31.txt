
　宋史全文卷十九下
　　宋高宗十
丙辰紹興六年春正月己巳朔上在臨安　辛未上以
雪寒細民艱食命有司賑之翌日謂尚書右僕射張浚
曰朕居燠室尚覺寒細民甚可念若湖南江西旱灾去
處亦冝早措置賑濟民既困窮則老弱者轉於溝壑強
悍者流為盜賊朕為民父母豈得不憂浚曰陛下推是
心以往則足以感召和氣況實惠乎上曰朕毎以事機
難明専意精思或達旦不寐浚曰陛下以多艱之際兩
宫幽處一有差失存亡所繫慮之誠是也然雜聽則易
惑多畏則易移以易惑之心行易移之事終歸於無成
而已以陛下聰明茍大義所在斷以力行夫何在而不
濟臣願萬幾之暇保養天和澄心静氣庶㡬利害紛至
而不能疑則中興之業可建矣　壬申初置行在和劑
局給賣熟藥　甲戍左承奉郎孫道夫為秘書省正字
道夫召對上問以方今形勢之地道夫請經營漢中以
為復陜西之基措置荆南以為守江左之䇿上稱善
乙亥右諌議大夫趙霈言比年以來奔競日滋亷恥道
喪指臺閣為要津笑州縣為俗吏僥倖㨗徑以圖進身
已參選者力求堂除得外任者謀改京局故臣僚一遇
賜對則明與陞擢差遣一有過案則明與外任差遣人
既知朝廷之輕外任孰不以内任為重乎願明詔大臣
凡任臺省寺監及二年才可任煩劇者悉補監司郡守
之職任監司郡守及二年才可被陞擢者悉充省臺寺
監之選劇邑有闕擇寺監丞有才術者為之宰寺監有
闕擇縣令有治績者為之丞更出迭入居中補外以熄
奔競以興亷恥使士無入而不出之譏郡守無雅意本
朝之望疏奏從之　丙子夜雪　己卯詔朕以菲徳致
兹旱灾痛念斯人流離窮苦屢詔諸路常加撫字尚慮
未能深體此懷奉承弗謹今仰三省檢㑹累降寛恤事
件布告中外悉力推行務在實惠及民　壬午宗室伯
玖賜名璩除和州防禦使　癸未尚書左僕射兼監修
國史趙鼎上重修神宗實録通成二百卷　丙戌尚書
右僕射張浚辭往荆襄視師浚以敵勢未衰而劉豫復
拒中原為謀叵測奏請親行邊塞部分諸將以觀機㑹
上許焉浚即張牓聲豫叛逆之罪　丁亥淮東宣撫司
參謀官陳桷江西宣撫司參謀官李健江東宣撫司參
管機宜文字郗漸對于内殿上諭以國家贍養大兵之
久國用既竭民力已困切須專意措置屯田此亦自古
已成之效況軍中亦須先立家計若有機㑹方圖進取
後二日以諭輔臣趙鼎曰措置如此社稷幸甚　庚寅
殿中侍御史王縉言有司申請乞將預借坊場錢先還
一半不便上曰既預借當悉還之朝廷號令貴於守信
而已儻或失信何以使民服從　甲午以江湖福建浙
東旱命監司帥臣修荒政輔臣進呈文字上曰嵗饑民
多流殍朕心惻然官為發廩以賑給之則民受實惠茍
為不然雖詔令數下恐徒文具耳冝申飭有司多方措
置米斛逐路監司行下州縣如奉行有方别無流亡當
行旌賞如流亡稍衆或聚而為盜即重行竄責並令帥
臣監司比較優劣保明來上取㫖賞罰　乙未進呈邊
順乞外任劄子趙鼎曰祖宗舊制三衙用邊臣戚里及
軍班出身各一人所以示激勸也上曰戚里未有可以
當此任者然近上戚里既擢用後或有罪戾罰之則傷
恩貸之則廢法故不得不審也唐用宗室至為宰相本
朝宗室雖有賢才不過侍從而止乃所以安全之也
　(臣留正等曰漢以諸吕㡬亂天下而文帝復使薄昭/典兵豈非以太后故欲恩之耶昭卒兵法誅死尚足)
　(為恩也哉魏文帝譏之以舅后之家但當養育以恩/不當假借以權亦可謂知言矣觀太上皇帝之語趙)
　(鼎真可為/萬世法也)
　戊戌都督行府奏乞將大姓已曽買官人於元名目
上陞轉文臣迪功郎陞任承直郎一萬五千緡特改宣
教郎七萬緡通直郎九萬緡武臣進義校尉陞補修武
郎二萬二千緡保義郎已上帶閤門祗候三萬緡武翼
郎已上帶閤門宣贊舎人十萬緡已有官人特賜金帶
五萬緡並作軍功不作進納仍與見闕差遣日下起支
請給其家並作官户差役科敷並免如将來参部注擬
之類一切並依奏補出身條法施行從之　二月己亥
朔尚書金部員外郎陶愷知筠州前三日愷因面對言
陛下未能建大中至正之道未能平黨與未能修政未
能用人其言頗主紹述之説故命出守　壬寅都督行
府奏改江淮營田為屯田張浚出行邊請應事務並申
行府措置俟就緒日歸省部許之於是官田逃田並行
拘藉仍民間例召莊客承佃五家相保官給牛種每家
貸本錢七十千分二年償若收成日願以斛斗折還者
聽　癸卯夜雪　甲辰置行在交子務先是都督行府
主管財用張澄請依四川法造交子與見緡並行仍造
三十萬用於江淮矣至是中書言交子錢引并㳂邊糴
買文鈔皆係祖宗舊法便於民間行使自軍興以來未
嘗檢舉今商賈雖通少有囘貨已倣舊法先樁一色見
緡印造交子分給諸路令公私並同見緡行使期於必
信决無更改詔諸路漕司榜諭遂造百五十萬緡充糴
本將悉行之東南焉　乙巳右諫議大夫趙霈言去秋
旱傷今春饑饉賑救之術不過二説一則發廪粟減價
以濟之二則誘民户賑糶以給之然豪右閉糶蓋其常
態全在守令多方勸諭上户估定中價俾以所食之餘
各行出糶縂計城郭鄉村之户多寡分擘米數既無所
擾人亦願從惠而不費之道也從之　己酉故承議郎
鄒浩贈寳文閣直學士諡曰忠　庚戌詔諸路監司榜
諭人户依限投買鄉村户絶并沒官及賊徒田舎與江
漲沙田海浪泥田永為己業　辛亥詔張浚暫赴行在
所奏事浚遂命京東宣撫使韓世忠自承楚以圖睢陽
命淮西宣撫使劉光世屯合肥以招北軍命江東宣撫
使張俊進屯盱眙又請權主管殿前司公事楊沂中領
中軍為後翼命湖北京西招討使岳飛屯襄陽以圖中
原於是國威大振上自書裴度傳賜浚　甲寅都督府
參謀軍事折彦質僉書樞密院事　乙夘淮東宣撫使
韓世忠引兵至宿遷縣執金人之將貝勒牙合時劉豫
聚兵淮陽世忠欲攻之引大軍進趍城下命統制官呼
延通行世忠自以一騎隨之二十餘里遇金人而止世
忠陞髙坵以望通軍通馳至陣前請戰金將貝勒牙合
大呼曰解甲通曰我乃呼延通也我祖在祖宗時殺契
丹立大功誓不與契丹俱生況爾女真小國侵犯王畧
我肯與爾俱生乎即馳刺牙合牙合與通交鋒轉戰移
時皆失仗以手相格逄坎而墜牙合刄通之腋通扼其
吭而擒之既而世忠為賊所圍乃按甲不動俄麾其衆
曰視吾馬首所鄉奮戈一躍已潰圍而出不遺一鏃世
忠曰敵易與耳復乗鋭掩擊敵敗去　澧州慈利縣山
賊雷進為其徒伍俊等所殺　丙辰韓世忠圍淮陽軍
　辛酉韓世忠自淮陽引兵歸楚州世忠既圍城賊堅
守不下劉豫遣使如河澗求援于宗弼先是敵偽與其
守將約受圍一日則舉一𤇺每日益之至是城中舉六
烽劉倪與宗弼皆至世忠之出師也請援于張俊俊不
從世忠乃還道遇敵師世忠勒陣向敵遣小校郝彦雄
造其軍大呼曰錦袍驄馬立陣前者韓相公也衆咎世
忠世忠曰不如是不足以致敵及敵至世忠以數騎挑
之殺其引戰者二人諸將乘之敵敗去　壬戌詔折彦
質兼權參知政事　癸亥參知政事沈與求罷知明州
中書舎人任申先繳還詞頭論其罪改提舉臨安府洞
霄宫　新江西制置大使李綱見于内殿前一日趙鼎
奏來日偶是寒食正節上曰朕宮中每日食後畧治家
事即觀書冩字此外别無他事來日自可引對鼎曰陛
下清修如此天下幸甚後二日綱以急切利害再對因
言及張浚上諭綱曰浚自冨平敗始練軍事時綱所上
疏凡十六其論中興及官告綾紙錢　禮部尚書李光
兼權刑部尚書時臨安府多火灾或頃刻爇千百家右
諫議大夫趙霈建言請峻其刑名庶火初作衆亟撲滅
事下刑部立法光不奉詔乃抗疏天灾譴告人君冝修
徳以厭之不當濫及無知之民朝廷謂刑部有司也抗
疏為非而諫官之論當畧為施行起居舎人兼權中書
舎人董弅白宰執曰二者之論俱不過使兩易之則各
為舉職矣　己巳淮南東路兼鎮江府宣撫使韓世忠
為京東淮東宣撫處置使兼節制鎮江府徙鎮武寧安
化楚州置司湖北京西南路招討使岳飛為湖北京西
宣撫副使徙鎮武勝定國襄陽府置司時朝廷鋭意大
舉都督張浚於諸將中每稱世忠之忠勇飛之沉鷙可
以倚辦大事故並用之　李綱入辭退上疏言今日主
兵者之失大畧有四兵貴精不貴多多而不精反以為
累陣貴分合合而不能分分而不能合皆非善置陣者
願明詔之使知古人用兵之深意非小補也朝廷近來
措置恢復有未盡善者五有冝預偹者五有當善後者
二今降官告給度牒賣户帖理積欠以至折帛博糴預
借和買名雖不同其取於民則一而不能生財節用覈
實懋遷一也議者欲因糧於敵而不知官軍抄掠甚於
冦盜恐失民心二也金人專以鐵騎勝中國而吾不務
求以制之者三也今金人失信襄陽形勢與和戰朋黨
五事皆利害之大者上嘉勞乆之其論金人失信畧曰
自金人起兵以來不過以失信二字加我臣請詳言之
方宣和間遣使與金人結約海上同謀契丹厚與之賂
而得雲燕之地以為失信於契丹則可以為失信於金
人則不可其後金人敗盟以犯燕山遂犯京城此則金
人之失信一也敵騎犯闕勤王之師未集議者一切以
不可許者許之當時所許乃城下之盟神祗弗聽元約
肅王至河而返不肆侵掠而金人挾肅王以渡河敵掠
子女玉帛殺戮尤甚尼雅滿復犯威勝隆徳等州此則金
人之失信二也朝廷遣使交割三鎮三鎮之人守死不
從此特中國之人不願淪於夷狄耳淵聖奉書請増嵗
幣以代三鎮租賦金人挾此遂有再入之舉朝廷遣執
政郎官分河割地奉使北邊往往為兩河之民所殺如
聶山王雲之流是也敵騎既破汴都登城不下猶假和
約已成之説以欵勤王之師䇿立逆臣易姓建號此則
金人失信三也金人負大失信者三反以此名加於中
國正猶盜賊刼畧主人恃其兇威靡所不至而猶自以
為己之直而主之曲也願下明詔詳述自宣和靖康以
來失信在彼而不在此庶㡬人百其勇士氣自振　三
月戊辰朔初收朝廷與諸路之兵盡付諸將外重内輕
四也兵家之事行詭道今以韓世忠岳飛為京東京西
宣撫未有其實而以先聲臨之五也且中軍既行宿衛
單弱肘腋之變不可不虞則行在當預備江南荆湖之
衆盡出敵或乘間擣虛則上流當預備海道去京東不
逺乘風而來一日千里而蘇秀明越全無水軍則海道
當預備假使異時王師能復京東西也則當屯以何兵
守以何將金人來援何以待之萬一不能保則兩路生
靈虛就屠戮而兩河之民絶望於本朝勝猶如此當益
思善後之計綱又言今日之事莫利營田謂冝令淮南
襄漢宣撫諸使各置招納司以招納京東西河北流移
之民撥田土給牛具貸種糧使之耕鑿許江湖諸路於
地狹人稠地分自行招誘而軍中人兵願耕者聽初年
租課盡畀佃户方耕種時仍以錢糧給之秋成之後官
為糴買次年始收其三分之一二年之後乃收其半罷
給錢糧此其大槩也詔都督行府措置其後頗施行之
　庚午詔南劍州學春秋釋奠就祭陳瓘祠堂用給事
中張致逺請也　癸酉詔川陜宣撫司以禮敦遣和靖
處士尹焞赴行在焞始被命召自言昨於靖康中累被
召㫖以疾力辭誤蒙告命賜之羙名聽其退處兼以所
習迂濶之學施之事功無一可者願賜寢免以安愚分
故有是命　乙亥詔江東宣撫司統制官趙密巨師古
軍馬並權聽殿前司節制時都督張浚在淮南謀渡淮
北向惟倚韓世忠為用世忠辭以兵少欲摘張俊之將
趙密為助浚以行府檄俊俊拒之謂世忠有見吞之意
浚奏乞降聖㫖而俊亦禀於朝趙鼎白上曰浚以宰相
督諸軍若號令不行何以舉事俊亦不可拒乃責俊當
聽行府命不應尚禀於朝復下浚一面專行不必申明
慮失機事時議者以為得體至是浚終以俊不肯分軍
為患鼎謂浚曰世忠所欲者趙密耳今楊沂中武勇不
減於密而所統乃御前軍誰敢覬覦當令沂中助世忠
却發密入衛俊尚敢為辭耶浚曰此上䇿也浚不能及
　己卯新知筠州陶愷送吏部與監當差遣愷既補外
上謂近臣曰愷諭事言皆刼持雖灼見懷奸以其議及
祖宗未欲行出言者復奏愷所言刼持懷奸誠如睿㫖
而迹其情狀有不可貸者元祐之初哲宗皇帝即位是
時天下士民言新法不便者以千萬計於是進用司馬
光呂公著等逐蔡確章惇之徒除去新法盡復祖宗之
舊終元祐九年天下太平洎紹聖元年殿試進士李清
臣撰䇿題其畧曰共惟神宗皇帝憑几聽斷十有九年
禮樂法度所以惠遺天下者甚備朕思述先志夙夜不
忘畢漸對策曰陛下亦知有神宗皇帝乎既唱名畢漸
第一於是紹述之論始興吕大防蘇轍范純仁相繼引
去章惇蔡卞始用事厚誣宣仁欺罔哲宗以神宗為名
刼持上下盡逐忠良羣小畢進矣逮太上皇嗣位之初
首召范純仁忠義之士流竄而尚存及一時正人公議
所屬者悉皆召用章惇以䇿立之際獨建異議竄責嶺
表蔡卞等亦皆去位曽未踰時紹述之論復興曽布蔡
京用事亦以神宗皇帝為名刼持上下姦人情偽如出
一律方其召范純仁等曽布乃為建中之論以此改元
蓋小人知其當退遂欲雜用紹聖之臣兼行紹聖之政
此説既行則覆出為惡得以肆其姦持大中至正之論
以濟朋比傾邪之術卒如其計也蓋自紹聖之後每為
小人所勝必假神宗皇帝為名始於建中終於大亂此
已事之驗可為痛心疾首者也恭惟陛下聰明稽古憲
章祖宗洞見是非真偽之實深究治亂興衰之源更修
信史垂示萬世而愷乃以為未能平黨與未能修政未
能用人是欲以一身為羣姦先驅鼓惑天下之聽嘗試
朝廷庶㡬僥倖萬一焉伏望陛下明正典刑掲示好惡
為小人漸進之戒前二日輔臣進呈上曰所論甚詳自
當便與之行遣又曰久不聞如此議論忽然聞此甚可
怪趙鼎欲送吏部與監當上曰甚好鼎因言愷乃節夫
之子節夫為蔡京死黨力主紹述之説折彦質曰小人
姦邪自有源流　辛巳詔自今初磨勘改官人不許堂
除通判差遣　癸未閻旦降二官取勘旦為成都府路
轉運副使怒府吏喬昇以旋風棒擊之至死上曰若以
軍中法而馭吏則安用三尺此事雖朕亦不敢趙鼎退
立曰陛下好生之徳天下共聞　甲申詔命官諸色人
捕獲兇惡強盜未經結録已前在獄身死更不理為推
賞人數先是惠州獲盜四十二人而獄死者三十四憲
司以為吏受賕鍜鍊致脇從之人拘囚至死遂變換情
詞以為正賊詔惠州元勘獄官貶秩衝替　丙戌上不
視朝後二日趙鼎等問聖體上曰前夜已覺目痛偶探
報叢集又新令范沖校陸䞇奏議有兩卷未曽看過三
更方看徹比曉目遂腫痛不能出鼎曰陛下勤於政事
如此天下幸甚　乙未王庶知鄂州初庶召還未見先
獻論十六篇論時事　夏四月戊戌朔史館上大元帥
府事績十卷　上御經筵給事中兼侍講朱震留身論
四方奏讞自王安石開按問之法及曽布増強盗贜錢
遂皆不死翌日上以語宰執曰此極敝事若出得一人
死罪雖云隂徳然殺人者不死亦豈聖人立法之意折
彦􁀙曰此非陰徳乃長姦爾上顧趙鼎曰遇有奏案切
須詳之　辛丑興化軍免解進士宋藻上所著十君論
上召對特補右迪功郎　甲辰偽齊將王威攻唐州陷
之團練判官扈舉臣推官張從之皆死　乙巳詔湖北
京西宣撫使岳飛丁母憂已擇日降制起復縁見措置
進兵渡江不可等待令飛日下主管軍馬措置邊事不
得辭免飛再辭上不許詔飛速往措置調發毋得少失
機㑹飛奉詔歸屯　壬子時正陰雨上數問輔臣不害
麥否趙鼎曰此正接梅雨大抵江浙須得梅雨乃能有
秋是以多不種麥然更望陛下誠意感格天必垂佑上
曰善　殿中侍御史王縉諫上取青碌瑇瑁上諭趙鼎
曰中間嘗取瑇瑁數十兩止造一帶鞓襯餘令入藥兼
朕雅不愛此物又顧鼎問朝廷曽令取青碌否朕宫中
未嘗輒修一椽屋須此何用之明日進呈縉諫疏鼎因
言青碌乃是提舉坑冶趙伯瑜起請令民間從便採取
所得價錢以充銅本上曰不若别更處置必是外間已有
所議也鼎曰縉深得諫臣之體大抵當防㣲杜漸上曰
前日已嘗再三嘉奬　甲子京東淮南東路宣撫處置
使韓世忠賜號揚政翼運功臣加横海武寧安化軍節
度使賞淮陽之捷也節度開三鎮大將賜功號皆自此
始　丙寅新除翰林學士范沖改翰林侍讀學士沖再
辭新命上乃令改命　五月戊辰朔輔臣進呈殿中侍
御史石公揆論六部不任責事上曰六部長貳侍從髙
選自當一面裁處豈有不能决斷一部事而一旦為執
政使能决斷天下事耶　辛未祕書少監呉表臣言親
民之官莫重縣令除授之間理冝措置欲望下諸路監
司相度取邑大而事劇素號難治者並從朝廷擇有風
力自來作邑有聲者三年為任隨其治狀髙下而寵褒
之不任責者罰亦稱是事下吏部其後遂以常熟山陰
等為四十大邑　吏部侍郎兼侍講劉大中言祖宗用
人内外一體或自州縣入居臺閣或由侍從出典藩方
因其所長歴試以事所以緩急之際多有可用之材近
世以來亷恥道喪既得患失無復難進易退之規為人
擇官寖成内重外輕之弊與監司郡守者謂之外小人
挂白簡丹書者乃補外任非唯待士也賤葢亦視民為
輕若革此風請自臣始儻不以臣為不肖試以一郡俾
之自效庶㡬稍全臣子進退之節少革内外輕重之弊
不許　癸酉上謂大臣曰宫中有金酒器五百餘兩俟
他時有功將帥至當舉以賜之近日却令造得少許漆
器大抵物要適用何必美觀趙鼎曰仁宗皇帝用紅漆
唾盂黄紬衾兩府入對内殿宫人嫌卧衾舊弊遽取新
易之亦黄紬也上曰今則紬亦自難得朕所服皆黄素
羅衾褥自祖宗以來如此折彦􁀙曰此正陛下之家法
也　新知鄂州荆湖北路安撫使王庶復顯謨閣待制
庶既老愈通習天下事前二日入對首言今日之患莫
大於士氣之委靡願振拔名節士起其氣又論安危在
修己治亂在立政成敗在用人上韙其言庻因請曰臣
肝膽未盡吐也願賜臣間得時縷數于前上乃燕見之
庶言益深嘗跪而問曰陛下欲保江南無所復事如曰
紹復大業都荆為可荆州左呉右蜀盡利南海前臨江
漢可出三川涉大河以圖中原曹操所以畏關羽者也
上大異之　癸未殿中侍御史周祕言聞淮南州縣皆
有收撮課子之例夏則撮麥冬則撮榖又有所謂助軍
米借牛租者名色不一重斂如此而乃以愛惜民力為
言使百姓虛被放免之惠詔提㸃司體究改正訖申尚
書省　乙酉提舉臨安府洞霄宫秦檜充觀文殿學士
知温州　右司諫王縉言地震駐蹕之所豈非天心仁
愛著陰盛之戒女子小人則逺之奸宄盜賊則備之是
皆陰類也　戊午詔兩淮沿江守臣並以三年為任用
都督行府同措置營田王弗請也輔臣進呈上曰朕昔
為元帥時嘗見州縣官説及在官者以三年為任猶且
一年立威信二年守規矩三年則務收人情以為去計
矣況今止以二年者乎雖有葺治之心蓋亦無暇日也
弗所論甚當當如此施行　辛酉軍器監丞黄祖舜特
引對乞堂除縣令上謂大臣曰祖舜謂郡守朝廷知所
選任矣獨於縣令皆付之銓曹專用資格差注今若且
委之郡守使得澄汰無狀者亦庶㡬也此論有理其甄
擢之　癸亥先是右僕射張浚密遣人至燕山囘知道
君不豫浚遂奏臣近得此信不勝痛憤願陛下剛健有
為成敗利害在所不恤況孝悌可以格天推此心行之
臣見其福不見其禍也　秋七月壬申尚書屯田員外
郎樊賔行司農少卿提領營田公事都督行府同措置
營田王弗屯田員外郎同提舉營田公事並於建康府
置司仍令行府兼行俟還闕日罷癸酉先是令僧道輸
錢抵工墨錢十千換給度牒既而不復換但令輸錢
批舊度牒焉　丁丑賜韓世忠劉光世詔書奬諭時右
司諫王縉言近者淮西以麾下將領有欺隠軍人之劵
淮東以幕中參佐有妄具將士之賞皆能按劾聞奏望
特降詔奬諭因使今後凡奏功者必以實而爵賞足以
勸有功凡勘給者必以實而錢糧之餘足以養戰士故
有是命　庚辰幹辦皇城司馮益與在外宫觀日下出
門初宰相趙鼎見益稍出鋒鋩意其未戢乃言於上前
是日上謂輔臣曰聞益交闗外事寖不可長冝亟出之
鼎等再三賀上威斷上曰朕侍此曹未嘗不盡恩意然
纔聞過失亦不少貸也　甲午知廣徳軍湯鵬舉知饒
州以江東轉運使向子諲言其政績也已而復詔進鵬
舉一官再任上諭大臣曰近時士大夫數言縣令多有
不稱其任者朕再三思之亦難盡擇莫若慎選監司郡
守以為要道正如朕深居九重之中安能盡知百執事
之賢否但當留意宰相耳
　(臣留正等曰昔唐開元時有上書言按察使徒煩擾/公私請精擇刺史縣令停案使者姚崇非之曰今止)
　(擇十使猶患未盡得人況天下三百餘州縣多數倍/安得刺史縣令皆稱其職乎至哉斯言也可謂知宰)
　(相之體矣夫設官分職上下相維宰相之所冝擇者/十使十使之所冝擇者刺史縣令崇專以擇十使為)
　(己任是乃所以精擇刺史縣令也太上皇帝謂縣令/難盡擇而以選監司郡守為要道使當時為相者如)
　(姚崇得奉聖訓豈非所謂/聚精㑹神相得益章者乎)
　監察御史劉長源應詔上書言當今之弊凡十有二
事一曰節儉之風不行於臣庶二曰威福之柄漸移於
臣下三曰禁旅太弱四曰從官輕去五曰政令有不審
六曰賞罰有失當七曰將帥失馭八曰兵籍虛冗九曰
師旅有法不立十曰賦歛有取無度十一曰田荒不勸
農十二曰民困不擇令　淮西安撫使劉光世克壽春
府　八月己亥新知紹興府秦檜入見命坐賜茶　吉
州萬安縣丞司馬宗召添差兩浙路轉運司幹辦公事
先是翰林侍讀學士范沖入對言司馬光家屬向者伏
蒙聖恩月給錢米故得存在至今竊惟光為國宗臣華
夏蠻貊言及之則以手加額功在社稷澤在斯民今奉
祠乏主行路之人莫不哀之冝有以振恤昭示四方為
忠義之勸故有是命初光孫植既死立其再從孫稹為
嗣而稹不肖其書籍生産皆蕩覆之有得光記聞者上
命趙鼎諭沖令編類進入沖言光平生記録文字甚多
自兵興以來所存無㡬當時朝廷政事公卿大夫議論
賔客遊從道路傳聞之語莫不記録有身見者有得於
人者得於人者注其名字皆細書連粘綴集成卷即未
暇照據年月先後是非虚實姑記之而已非成書也故
自光至其子康其孫植皆不以示人誠未可傳也臣既
奉詔即欲畧加刪修以進又念此書已散落於世今士
大夫多有之刪之適足以増疑臣雖不敢私其能必人
以為無意哉不若不刪之為愈也輙據所録疑者傳疑
可正者正之闕者從闕可補者補之事雖疊書而文有
不同者兩存之於是沖裒為十冊上之上因覽沖奏謂
鼎曰光字畫端勁如其為人朕恨生太晚不及識其風
采耳　庚子左司諫陳公輔入對上奏曰臣聞人君所
以得天莫先於孝所以得民莫先於誠中興根本不出
於此疏奏上大感動詔公輔論奏深得諫臣之體令尚
書省以其奏疏修冩成圖進入　饒州童子梁璵賜束
帛免文解一次璵年十嵗能誦五經及七書射札六發
四中　癸夘兩浙都轉運使李迨為四川都轉運使都
大提舉茶馬自襄郢便道星夜之任四川都轉運使趙
開俟迨至將本司財賦文籍交割訖赴行在所　甲辰
手詔曰廼者强敵亂常阻兵猾夏兩宫北狩六馭南巡
霜雪十年闗河萬里朕為人之子而雞鳴之問不至為
人之弟而鴒原之難不聞眷言臣子之心誰無父兄之
念而又干戈未息疆場多虞遣戍經時不離甲胄飛芻
越險久棄室家爾則致忠朕寧不愧是用當饋投匕未
明求衣弗辭馬上之勞以便軍中之務諒彼同舟之衆
知吾發軔之情咨爾有官各揚其職布告中外悉使聞
知張浚自江上歸力陳建康之行為不可緩朝論不同
上獨從其計先是三大帥既移屯而湖北京西宣撫副
使岳飛亦遣兵入偽地偽知鎮汝軍薛亨素號驍勇飛
命統制官牛臯撃之擒亨以獻引兵至蔡州焚其積聚
眉州布衣師維藩治春秋學累舉不第至是走行在上
中興十䇿請車駕視師上下共議于朝浚以為可用㑹
諜報劉豫有南窺之意趙鼎乃議進幸平江　丁未新
知紹興府秦檜充醴泉觀使兼侍讀行宫留守提舉臨
安府洞霄宫孟庾提舉萬壽觀兼侍讀行宫同留守權
許赴尚書省治事時檜留行在未去也　癸丑兼都督
行府參議軍事郭執中卒張浚曰執中崇寧初以上書
邪等禁錮二十年上曰不知當時入邪等以何事趙鼎
曰凡蔡京蔡卞所惡者皆入邪等折彦􁁉曰蔡卞以紹
述為説其所斥己者盡毁以誣謗先帝上愕然曰太上
皇帝内禪之初嘗遣梁師成宣諭淵聖皇帝云朕聞司
馬光為前朝名相今日朝廷諸事但當以光為法然則
上皇之意固可知矣且如朕今所施行與上皇時豈無
修潤者要之一切從百姓安便而已百姓安便乃是上
皇之意也　丁巳詔權罷講筵俟過防秋日如舊　己
未監察御史劉長源面對奏疏曰臣謂致治之道莫先
於用人用人之道莫先於覈實不可懐愛憎以為去取
不可徇朋黨以忘賢愚不可信毁譽以為進退或謂應
係元符以前人臣之子孫皆可用臣恐其失近於官人
以世而其人未必皆賢夫以房𤣥齡為賢相而其子遺
愛預叛逆之誅盧奕為忠臣而其子把居姦邪之列況
不逮元齡與奕而可保其子孫盡賢乎茍曰盡賢則不
賢者冐濫於其間而人莫敢言矣或謂應係崇寧以後
人臣之子孫皆不可用臣恐其失近於罰及其嗣而其
人未必皆愚夫以郤芮有謀弑晉文公之罪而子缺有
獲白狄之大功李義府有議立武昭儀之姦而子湛乃
復中原之良佐況不為芮與義府而可誣其子孫盡愚
乎茍曰盡愚則賢者隠晦於其中而人莫敢舉矣至若
封倫裴矩其姦足以亡隋而其智反以佐唐李勣許敬
宗在太宗時則致治而在髙宗時則致亂是所用之人
不易一身可使為治可使為亂其故何在兹乃人君善
持用人之柄馭得其道以君子制小人而莫不為吾之
用則其為治亂又在人君之操術焉庚申趙鼎進呈劉
長源奏劄上曰長源昨日多有開陳至比戰國之士若
不用於秦則歸於楚論議殊可怪鼎曰陶愷雖邪論尚
不敢至此上曰然張浚曰長源不學無識至如疏中引
證事實皆非所敢聞者況元符以後人臣子孫誰為可
用而不用者折彦􁁉曰如蔡京王黼輩是乃國家之深
仇也罪通于天幸逃族誅今日正使子孫真有可用者
猶不當用上曰長源之罪過於陶愷當與逺小監當朝
廷明正典刑可也於是退而批㫖長源識趣卑陋不可
寘之臺列送吏部與監當差遣　庚申詔職事官月給
米三斛自郎官外舊止有職錢添給至是始増之　癸
亥左司諫陳公輔請奏蔭無出身人並令銓試經義或
詩賦論䇿三場以十分為率取五分合格雖累試不中
不許參選亦不許用恩澤陳乞差選詔吏部措置其後
吏部請試律外止益以經義或詩賦一場年二十五以
上累試不中之人許注殘零差遣餘如公輔所奏從之
　詔㩁貨三務嵗收及一千三百萬緍許推賞大率鹽
錢居十之八茶居其一香礬雜收又居其一焉　遂寧
府教授程敦厚應詔上書且獻所著經世十論曰畏天
恤民量敵核實正俗練兵生財專任廣聽審慮乃除通
判彭州　九月丙寅朔上發臨安府先詣上天竺寺焚
香道遇執黄旗報捷者乃湖北京西宣撫使岳飛所遣
武翼郎李遇先是飛遣統制官王貴郝晸董先引兵攻
虢州盧氏縣下之獲糧十五萬斛　戊辰上次崇徳縣
縣令趙渙之入對上問以民間疾苦渙之言無之又問
户口㡬何渙之不能對言者論渙之儲峙擾民詔轉運
副使張匯究實乃削渙之二資仍令匯治罪趙鼎曰陛
下所以延見守令者正欲知民間疾苦耳上曰朕猶恨
累日風雨不能乗馬親往田間問勞父老　壬申偽齊
故相張孝純遣其客薛笻間道走行在上書言利害
癸酉上次平江府　戊寅詔行在職事官日輪一員面
對　庚辰趙鼎奏昨日趙密巨師古軍中苦重膇之疾
者得陛下所賜藥皆一服輙愈上曰朕於醫藥嘗所留
意每退朝後即令醫者診脉纔有虧處便當治之正如
治天下國家不敢以小害而不速去也　壬午翰林侍
讀學士兼史館修撰范沖言近重修神宗皇帝實録於
朱墨二本中有所刋定依奉聖㫖别為攷異一書明著
是非去取之意以垂天下後世今來重修哲宗皇帝實
録考其議論多有誣謗以當日時政記及諸處文字照
據甚明亦乞别為一書志其事實欲以辯誣為名每月
校勘到卷數差人吏親事官送至行在付沖看詳修定
就呈監修相公訖有合添改去取却發回史館庻㡬不
致妨廢從之　新除崇政殿説書尹焞發涪州初焞固
辭新命䕫州路轉運副使韓固奉詔即所居敦遣焞始
就道　癸未武舉童子江自昭年十二能誦兵書及步
射詔賜帛罷之　左司諫王縉入對以大臣不和為憂
願戒大臣俾同心同徳絶猜間之萌以同濟國事至再
三言之　己丑建州布衣胡憲特賜進士出身添差建
州州學教授憲安國從兄子也有學行累召不至　庚
寅張浚復往鎮江視師初劉豫因宗維髙慶裔而得立
故每嵗皆有厚賂而蔑視其他諸酋至是豫聞上將親
征告急於金主亶求兵為援且乞先冦江上亶使諸將
相議之領三省事宗磐言曰先帝所以立豫者欲豫闢
疆保境我得安民息兵也今豫進不能取又不能守兵
連禍結愈無休息從之則豫受其利敗則我受其弊況
前年因豫乞兵嘗不利於江上矣奈何許之金主乃聽
豫自行遣宗弼提兵黎陽以觀釁於是豫以其子麟領
行臺尚書許清臣權大總管李鄴馮長寧參行臺謀議
李成孔彦舟闗師古為將簽鄉兵三十萬號七十萬分
三路入冦中路由壽春犯合淝麟統之東路由紫荆山
出渦口犯定逺縣趨宣徽以姪猊統之西路由光州犯
六安彦舟統之偽詔榜示指斥鑾輿尤甚於五年淮泗
之役諜報豫挾虜兵來冦於是分遣諸將以備要害時
江東宣撫使張俊軍旴𣅿楊沂中軍泗上京東淮東宣
撫處置使韓世忠在楚湖北京西宣撫副使岳飛在鄂
聲勢了不相及獨淮西宣撫使劉光世在當途光世遣
輕騎據廬而㳂江一𢃄皆無軍馬左僕射趙鼎甚憂之
浚乞先往江上視師至是發行在　壬辰上諭大臣曰
資治通鑑首論名分其間去取有益治道即知司馬光
雅有宰相器若通鑑正可為諌書耳
　(龜鑑曰髙宗之崇儒講學即太宗身屬槖鞬風灑露/沐而鋭情經術開文學館之時也況聖訓有曰朕之)
　(務學欲知治亂成敗君子小人之迹而他日之讀通/鑑且曰通鑑去取皆益治道正可為一諌書耳是則)
　(帝王務學也豈/徒誦説云乎哉)
　冬十月丁酉先是劉麟等令鄉兵偽敵服於河南諸
處十百為羣人皆疑之以為敵偽合兵而至劉光世奏
禦敵事宜謂廬州難守且密于趙鼎欲還太平州張俊
方駐軍泗州都督張浚奏敵方疲於奔命决不能悉大
衆復來此必皆豫兵而邊報不一俊光世皆請益兵衆
情恟懼議欲移旴𣅿之屯退合淝之戌召岳飛盡以兵
東下浚獨以為不然乃以書戒俊及光世曰賊豫之兵
以逆犯順若不勦除何以立國平日亦安用養兵為今
日之事有進擊無退保而鼎及簽書折彦􁁉皆移書抵
浚欲飛軍速下且擬條畫項目請上親書付浚大畧欲
退師還江南為保江之計不必守前議於是韓世忠統
兵過淮遇敵騎與額哩頁貝勒等力戰既而亦還楚州
或請上回臨安且追諸將守江防海浚奏若諸將渡江
則無淮南而長江之險與敵共淮南之屯正所以屏蔽
大江使賊得淮南因糧就運以為家計江南其可保乎
今淮西之冦正當合兵掩擊況士氣甚振可保必勝若
一有退意則大事去矣又岳飛一動則襄陽有警復何
所制願朝廷勿專制手中使諸將不敢觀望上乃手書
報浚近以邊防所疑事咨卿今覽所奏甚明俾朕釋然
無憂非卿識髙慮逺出人意表何以臻此吏部侍郎吕
祉亦言士氣當振賊鋒可挫上乃命祉馳往光世軍中
督師時劉猊至淮東阻世忠承楚之兵不敢進麟乃從
淮西繋三浮橋而渡於是賊衆十萬已次于濠壽之間
張俊拒之即詔併以淮西屬俊楊沂中為俊統領官浚
遣沂中至泗州與俊合且使謂之曰上待綂制厚冝及
時立大功取節鉞或有差跌浚不敢私諸將皆聽命戊
戍沂中及濠州㑹劉光世已舎廬州而退浚甚怪之即
星夜馳至采石遣人喻光世之衆曰若有一人渡江即
斬以徇且督光世復還廬州右司諫王縉亦言王師有
慢令不赴期㑹者請奮周世宗我太祖之英斷以厉其
餘上親筆付沂中若不進兵當行軍法光世不得已乃
駐兵與沂中相應遣王徳酈瓊將精卒自安豐出謝步
遇賊將崔臯于霍丘賈澤于正陽王遇于前羊市皆敗
之是日賊壽春府寄治芍陂水寨守臣孫暉夜刦其寨
又退之　辛丑四川制置大使席益薦嘗任知縣人十
三員政績時益所薦士頗衆而馮時行樊汝霖為之最
後皆知名　劉猊以衆數萬過定逺縣欲趍宣化以犯
建康楊沂中與其前鋒遇于越家坊敗之猊孤軍深入
恐王師掩其後欲㑹麟于合淝甲辰沂中至藕塘與猊
遇賊據山險列陣外嚮矢下如雨沂中曰吾兵少情見
則力屈撃之則不可不急乃遣摧鋒軍統制呉錫以勁
騎五千突其軍賊兵亂沂中縱大軍乗之自將精騎繞
出其背短兵接即大呼曰破賊矣賊方愕視㑹江東宣
撫司統制張宗顔等率兵俱進賊衆大破猊以首抵謀
主李諤曰適見髯將軍鋭不可當果楊殿前也即以數
騎遁去餘黨猶萬計皆僵立駭顧沂中躍馬前叱之曰
爾曹皆趙氏民何不速降皆怖伏請命官軍獲李諤與
其大將李亨等數十人麟在順昌聞猊敗拔寨遁去光
世遣王徳追撃之徳與沂中追麟至南壽春而還是役
也通兩路所得賊舟數百艘車數千兩器甲金帛錢米
偽交鈔告敕軍須之物不可勝計於是孔彦舟圍光州
守臣王萃拒之彦舟聞猊敗亦引去北方大恐　丁未
先是江西制置大使李綱聞上巡幸遣羅薦可奉表問
起居且請速進兵又奏陳利害大畧以謂竊見間探所
報偽齊乞兵於敵人頭項頗多未聞有渡淮而南者其
侵犯淮淝及光山六安等處作過只是李成孔彦舟叛
將簽軍深慮賊情狡獪匿重兵於後而以簽軍來嘗我
師若一勝之後兵驕氣惰則為患有不可勝言者伏望
降詔諸將益務淬礪以待大敵仍命朝廷按圖以視諸
路某路固實當設疑以欵賊兵某路空虛當増兵以禦
侵掠使江淮之間表裏相資首尾相應上以綱所陳利
害切中事機賜詔奬諭　戊申上謂大臣曰近日淮西
有警朕常至夜分方寢奏報到又輒披衣以起或至再
三趙鼎曰致陛下憂勞如此臣等之罪也　辛亥楊沂
中捷奏至俘戮甚衆上愀然曰此皆朕之赤子迫於凶
虐勉強南來既犯兵鋒又不得不殺念之痛心上嘉張
浚之功賜詔畧曰賊雛犯順犯壽及濠卿帥師徒臨敵
益壯遂使兇渠宵遁同惡自焚寤寐忠勤不忘嘉歎
新兩浙東路提㸃刑獄公事張九成改除直祕閣九成
以貼職太峻固辭不受上不許九成言今日辭免非矯
激要名苐不欲因九成上紊朝廷紀綱上察其意為之
改命仍賜詔奬諭　壬子四川制置大使席益以便冝
増印錢引三百萬緍市軍儲制司増印錢引始此　癸
丑翰林學士朱震翰林侍讀學士范沖各進官一等以
建國公讀孟子終篇也　庚申都督行府摧鋒軍効用
易青為廣東賊曽衮所執青不屈死之　壬戌日中有
黒子　癸亥張浚遣行府書冩機冝文字計有功來奏
事初趙鼎得政首引浚共事其後二人稍有異議及楊
沂中奏捷鼎即求去位上不許鼎因曰臣始初與張浚
如兄弟近因吕祉軰離間遂爾暌異今同相位勢不兩
立陛下志在迎二聖復故疆當以兵事為重今浚成功
淮上其氣甚鋭當使展盡底藴以副陛下之志如臣但
奉行詔令經理庶務而已浚當留臣當去其勢然也上
曰朕自有所處卿勿為慮鼎曰陛下即位以來命相多
矣未有一人得脱者豈不累陛下考慎之明乎上徐曰
俟浚歸議之浚奏車駕冝乗時早幸建康鼎與折彦􁁉
共議囘蹕臨安以為守計上許之
　(史臣記曰建炎元年如揚州二年幸杭州此汪黄為/之也然未幾而航海幸越幸平江亦汪黄為之乎又)
　(自紹興八年定都闕之幸四年都此秦檜為之也六/年浚獨相乃有建康        鼎獨相早有駐蹕臨)
　(安之議亦檜為之乎胡寅有言陛下父兄在北方朝/夕南望曰吾有子弟為中國帝王吾之歸有日矣痛)
　(惟愁苦艱危之中發此念為此言于今三年日迫日/切而獻謀奉慮之人方欲陛下南狩日逺日忘遂無)
　(復國之心别求建都之地臣所未諭不得已則如張/浚所謂都建康則北望中原常懐憤惕可也今乃立)
　(心於一隅/何義乎)
　十有一月乙丑朔玉山進士詹叔霆特免文解一次
叔霆嘗投闕上書且獻平定策故旌録焉　戊辰左宣
奉大夫守尚書右僕射張滉特遷左光禄大夫以禄秩
成書也浚請囘授其兄滉許之中興後諸臣以進書恩
囘授親屬自此始　庚午詔張浚召還行在所令學士
院降詔　癸酉湖北京西宣撫副使岳飛奏依奉處分
往江州屯駐上曰淮北既無事飛自不須更來趙鼎曰
此有以見諸將尊朝廷為可喜也　丁丑新敕令所刪
定官鄭剛中引對剛中言陛下臨御六年寛刑罰省科
傜戒貪贓恤饑窮嚴警備每一下詔丁寧懇惻而徳澤
未徧者葢天下有虚文之弊臣願為士大夫下厉精之
詔許自今宣布實徳視斯民利害如在其家不得以虛
名文具欺罔朝廷使恵下之誠意被覆赤子之身而不
在於官府文書之上翌日輔臣進呈上曰近所引對多
是人才朕雖得珠玉珍玩不足為寳但兾一嵗之間得
十數輩人物乃足為寳也又翌日以其言令學士院降
詔出榜朝堂遂以剛中充樞密院編修官　戊寅故左
朝議大夫孫諭特贈左中奉大夫諭為吏亷湖北諸司
請官其曽孫偉以為天下亷吏之勸奏可　庚辰上諭
大臣曰司馬光𨽻字真似漢人近時米芾輩所不可彷
彿朕有光𨽻字五卷日夕寘之座右每取展玩又所書
乃中庸與家人卦皆脩身治國之道不特玩其字而已
趙鼎曰如光所謂動容周旋中禮而無纎毫遺恨者也
　壬午四川制置大使席益上漕運六䇿令學士院降
詔奬諭　丙戍起居舎人吕本中兼權中書舎人時有
監階州倉草場苗亘者以贓獲罪黥之本中奏曰近嵗
官吏犯贓多抵黥罪且既名士人行法之際冝有所避
況四方之逺或有枉濫何由盡知若遽施此刑異時察
其非辜雖欲深悔亦無所及矣又此刑既用臣恐後世
不幸奸臣弄權必且借之以及無罪使國家此刑不絶
則紹聖以來憸人盜柄縉紳遭此殆無遺類矣願酌處
當罰以稱陛下仁厚之意疏再上從之　丁亥日中黒
子沒　己丑故翰林學士王洙之孫楚老獻仁宗所賜
飛白字及御書洙在翰林仁宗問今嵗科舉内中合要
奏告文宣王及諸賢表章趙鼎奏此事不見於他書上
曰祖宗留意人材如此天下安得不治　壬辰上書大
成殿榜賜成都府學官　初劉麟等既敗歸金人遣使
問劉豫之罪豫懼廢猊為庶人以謝之於是金人始有
廢豫之意矣　十有二月甲午朔詔行宫留守秦檜令
赴行在所奏事張浚以檜在靖康中建議立趙氏不畏
死有力量可與共天下事一時仁賢薦檜尤力遂推引
之趙鼎既與浚不咸左司諫陳光輔因奏劾鼎鼎復求
去上愀然不樂曰卿只在紹興朕他日有用卿處　是
日臨安火所燔㡬萬家詔以米一千斛賜被火之家貧
乏者　戊戌右司諫王縉入對論簽書樞密院事折彦
質之罪大畧謂彦質於賊馬南向之時倡為抽軍退保
之計上則㡬誤國事下則離間宰臣乞賜放絀先是張
浚自江上還平江隨班入見上曰却敵之功盡出右相
之力於是趙鼎皇懼復乞去浚入見之次日具奏曰天
下之事不倡則不起不為則不成今四海之心孰不想
戀王室敵叛相結脅之以威雖有智勇無由展竭三嵗
之間賴陞下一再進撫士氣從之而稍振民心因之而
稍回正當示之以形勢庶㡬乎激忠起懦而三四大帥
者亦不敢懷偷安茍且之心夫天下者陛下之天下也
陛下不自致力以為之先則被堅執鋭履危犯險者皆
有解體之意今日之事存亡安危所自以分六飛儻還
則大衆解體内外離心日復一日終以削弱異日復欲
下巡幸詔書誰為深信而不疑者何則彼知朝廷姑以
此為避地之計實無意於圖回天下故也上翻然從其
計浚因獨對乞乗勝取河南地擒劉豫父子又言劉光
世驕惰不戰不可為大將請罷之上問嘗與趙鼎議否
浚曰未也浚見鼎具道其故鼎曰不可豫机上肉耳然
豫倚金人為重不知擒滅劉豫得河南地可遂使敵不
内侵乎光世將家子將帥士卒多出其門下若無故罷
之恐人心不可浚不悦鼎復言強弱不敵冝且自守未
可以進黜鼎與彦質俱罷之　京東淮東宣撫處置使
韓世忠引兵攻淮陽軍敗之　壬寅尚書左僕射同中
書門下平章事兼知樞密院事趙鼎充兩浙東路安撫
制置大使兼知紹興府　翰林侍讀學士兼史館修撰
資善堂翊善范沖提舉江州太平觀沖再疏求去乃有
是命　甲辰尚書司封員外郎蘓符兼資善堂賛讀赴
行在代范沖也　乙巳上與宰相語唐開元之治曰姚
崇為相嘗選除郎吏明皇仰視屋椽崇驚愕久之後因
力士請問知帝所以專委之意人主任相當如此張浚
曰明皇以此得之亦以此失之楊李操柄事無巨細一
切倚仗馴致大亂吁可戒焉上曰不然卿知所以失否
在於相非其人非專委之過也浚曰明皇方其憂勤賢
者獲進逮其逸樂小人遂用此治亂之所以分陛下灼
見本末天下幸甚　趙鼎入辭鼎既行上趣令之鎮鼎
力辭新命詔不許鼎在越惟以束吏恤民為務每言不
束吏雖善政不能行葢除害然後可以興利易之豫利
建侯行師乃所以致豫解公用射隼於髙墉之上謂射
隼而去小人乃所以致解鼎之學得於易者如此至是
姦猾屏息又場務利入之源不令侵耗財賦遂足　丙
午秦檜入見　簽書樞密院事兼權參知政事折彦質
提舉臨安府洞霄宫　手詔曰朝廷設官分職本以為
民比年以來重内輕外殊失治道之本自今監司郡守
秩滿考其善狀量與遷擢治效著聞即除行在差之其
即官未歴民事者效職通及二年復加銓擇使之承流
於外仍令中書御史臺籍記姓名俟到闕日檢舉引對
參攷善否取㫖陞黜庶㡬天下百姓蒙被實惠以稱朕
意時張浚専任國政首言比年以來内重外輕又官于
朝者不厯民事利害不明詔令之行職業之舉豈能中
理民多被其害遂條具以聞故有是詔　福建市舶司
言蕃舶綱首蔡景芳招誘舶貨自建炎初年至紹興四
年共收息錢九十八萬緍詔補景芳承信郎　戊申醴
泉觀使兼侍讀秦檜令赴行在所講筵供職行宫同留
守孟庾充行宫留守　己酉詔目今前宰相到闕並許
張蓋為秦檜故也　庚戌詔館職如在職二年以上知
縣資序人與除大郡通判通判資序人除知州軍任滿
到闕今閤門引見上殿與參攷治狀善否取㫖陞黜仍
令中書省御史臺籍記姓名　辛亥提舉臨安府洞霄
宫張守自常州入見即日除參知政事　壬子詔張守
兼權樞密院事　江州進士孫復禮投匭訟徳安令黄
覿不法御筆令監司究實上諭大臣曰復禮亦須知管
如體究所訴不實即痛與懲戒鼓檢院止許士庶陳獻
利害儻挾私怨有所中傷不惟長告訐之風亦非求言
本意　乙夘右司諫王縉言風俗頽弊起於士大夫貪
冒無恥乞明詔大臣自今除賢能之人冝擢用者待以
不次外其餘並依吏部格法則各安分守職業交修頽
風復振賢才輩出矣詔令三省遵守　戊午詔自今吏
部注擬知通守令並選擇非老病及不曽犯贓與不縁
民事被罪之人仍申中書門下省審察㫖具往擬人脚
色闗御史住如非其人許本臺彈奏用中書請也既而
行宫吏部請因民事犯徒已上罪人如今詔自祖宗以
來以公私贓三等定天下之罪至是始増民事律焉
己未左司諫陳公輔言自熈豐以來王安石之學著為
定論自成一家使人同已仰惟陛下天資聰明聖學髙
妙將以痛革積弊變天下尚同之俗然在廷之臣不能
上體聖明又復􁀙以私意取程頥之説謂之伊川學相
率而從之是以趍時競進飾詐沽名之徒翕然胥效倡
為大言謂堯舜文武之道傳之仲尼仲尼傳之孟軻軻
傳之頥頥死無傳焉狂言怪語淫説鄙諭曰此伊川之
文也幅巾大袖髙視濶步曰此伊川之行也能師伊川
之文行伊川之行則為賢士大夫捨此皆非也臣謂程
頥尚在能了國家事乎且聖人之道凡所以垂訓萬世
無非中庸非有甚髙難行之説非有離世異俗之行在
學者允蹈之而已伏望察羣臣中有為此學相師成風
鼓扇士類者皆屏絶之然後明詔天下以聖人之道著
在方冊炳如日星學者但能參考衆説研窮至理各以
己之所長而折中焉惟不背聖人之意則道術自明性
理自得故以此修身以此事君以此治天下國家無乎
不可矣輔臣進呈張浚批㫖曰士大夫之學冝以孔孟
為師庶㡬言行相稱可濟時用可布告中外使知朕意
時朱震在經筵不能諍論者非之　辛酉詔以山陰至
長沙四十縣並從堂除浙西之邑十四浙東九江東八
江西福建各四湖南一　偽齊劉豫密知金人有廢已
謀請於金欲立麟為太子金主亶曰先帝所以立爾者
以爾有徳於河南之民也爾子還有徳耶徐當咨訪河
南百姓以定之
　
　
　
　
　
　
　
　
　
　
　
　
　宋史全文卷十九下
