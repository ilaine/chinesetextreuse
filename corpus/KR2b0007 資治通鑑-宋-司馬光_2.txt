
　資治通鑑巻一　　　　　宋　司馬光　撰
　　　　　　　　　　　　　　胡三省　音註
　周紀一(起著雍攝提格盡𤣥黓困敦凡三十五年丙/爾雅曰太嵗在甲曰閼逢在乙曰旃䝉在)
　　　　(曰柔兆在丁曰彊圉在戊曰著雍在己曰屠/維在庚曰上章在辛曰重光在壬曰𤣥黓在)
　　　　(癸曰昭陽是為嵗陽在寅曰攝提格在卯曰/單閼在辰曰執徐在巳曰大荒落在午曰敦)
　　　　(牂在未曰協洽在申曰涒灘在酉曰作噩在/戌曰掩茂在亥曰大淵獻在子曰困敦在丑)
　　　　(曰赤奮若是為嵗名周紀分註起著雍攝提/格起戊寅也盡𤣥黓困敦盡壬子也閼讀如)
　　　　(字史記作焉於乾翻著陳如翻雍於容翻黓/逸職翻單閼上音丹又特連翻下烏葛翻又)
　　　　(於連翻牂作郎翻涒吐䰟翻灘吐丹翻困敦/音頓  杜預世族譜曰周黄帝之苖裔姬姓)
　　　　(后稷之後封于邰及夏衰稷子不窟竄于西/戎至十二代孫太王避狄遷岐至孫文王受)
　　　　(命武王克商而有天下自武王至平王凡十/三世自平王至威烈王又十八世自威烈王)
　　　　(至赧王又五世張守節曰因太王居周原國/號曰周地理志云右扶風美陽縣岐山西北)
　　　　(中水鄉周太王所邑括地志云故周城一名/美陽城在雍州武功縣西北二十五里紀理)
　　　　(也統理衆事而繫之年月温公繫年用春秋/之法因史漢本紀而謂之紀邰湯來翻夏户)
　　　　(雅翻窟竹律/翻雍於用翻)
　　威烈王(名午考王之子諡法猛以剛果曰威有功/安民曰烈沈約曰諸複諡有諡人無諡法)
二十三年(上距春秋獲麟七十八年距左傳趙襄子/惎智伯事七十一年惎毒也音安冀翻)初
命晉大夫魏斯趙籍韓䖍為諸侯(此温公書法所由始/也魏之先畢公高後)
(與周同姓其苖裔曰畢萬始封于魏至魏舒始為晉正/卿三世至斯趙之先造父後至叔帶始自周適晉至趙)
(夙始封於耿至趙盾始為晉正卿六世至籍韓之先出/於周武王至韓武子事晉封於韓原至韓厥為晉正卿)
(六世至䖍三家者世為晉大夫於周則陪臣也周室既/衰晉主夏盟以尊王室故命之為伯三卿竊晉之權暴)
(蔑其君剖分其國此王法所必誅也威烈王不惟不能/誅之又命之為諸侯是崇奨姧名犯分之臣也通鑑始)
(於此其所以/謹名分歟)
　臣光曰臣聞天子之職莫大於禮禮莫大於分分莫
　大於名(分扶問/翻下同)何謂禮紀綱是也何謂分君臣是也
　何謂名公侯卿大夫是也夫以四海之廣(夫以/音扶)兆民
　之衆受制於一人雖有絶倫之力高世之智莫不奔
　走而服役者豈非以禮為之紀綱哉是故天子統三
　公(統他/綜翻)三公率諸侯諸侯制卿大夫卿大夫治士庶
　人(治直/之翻)貴以臨賤賤以承貴上之使下猶心腹之運
　手足根本之制支葉下之事上猶手足之衞心腹支
　葉之庇本根然後能上下相保而國家治安(治直/吏翻)故
　曰天子之職莫大於禮也文王序易以乾坤為首孔
　子繫之曰天尊地卑乾坤定矣卑高以陳貴賤位矣
　(繫户/計翻)言君臣之位猶天地之不可易也春秋抑諸侯
　尊王室王人雖微序於諸侯之上以是見聖人於君
　臣之際未嘗不惓惓也(惓逵貟翻漢劉向傳忠臣畎/畝猶不忘君惓惓之義也惓)
　(惓猶言/勤勤也)非有桀紂之暴湯武之仁人歸之天命之君
　臣之分當守節伏死而已矣是故以微子而代紂則
　成湯配天矣(史記商帝乙生三子長曰微子啓次曰/中衍季曰紂紂之母為后帝乙欲立啓)
　(為太子太史據法爭之曰有妻之子不可立妾之子/乃立紂紂卒以暴虐亡殷國孔𤣥義曰物之大者莫)
　(若於天推父比天與之相配行孝之大莫大於此所/謂嚴父莫大於配天也又孔氏曰禮記稱萬物本乎)
　(天人本乎祖俱為其本可以相配故王者皆以祖配/天諡法除殘去虐曰湯然諡法起於周盖殷人先有)
　(此號周人遂引以為諡法分/扶問翻長知兩翻卒子恤翻)以季札而君吳則太伯
　血食矣(吳王夀夢有子四人長曰諸樊次曰餘祭次/曰餘昧次曰季札季札賢夀夢欲立之季札)
　(讓不可於是立諸樊諸樊卒以授餘祭欲兄弟以次/相傳必致國於季札季札終讓而逃之其後諸樊之)
　(子光與餘昧之子僚爭國至於夫差吳遂以亡宗廟/之祭用牲故曰血食太伯吳立國之君范寗曰太者)
　(善大之稱伯者長也周太王之元子故曰太伯/陸徳明曰夀夢莫公翻餘祭側介翻餘昧音末)然二
　子寜亡國而不為者誠以禮之大節不可亂也故曰
　禮莫大於分也夫禮辯貴賤序親疏裁羣物制庶事
　非名不著非器不形名以命之器以别之(夫音扶别/彼列翻)
　然後上下粲然有倫此禮之大經也名器既亡則禮
　安得獨在哉昔仲叔于奚有功於衞辭邑而請繁纓
　孔子以為不如多與之邑惟名與器不可以假人君
　之所司也政亡則國家從之(左傳衞孫桓子帥師與績/齊師戰于新築衞師敗)
　(新築人仲叔于奚救孫桓子桓子是以免既而衞人/賞之邑辭請曲縣繁纓以朝許之孔子聞之曰不如)
　(多與之邑惟名與器不可以假人繁纓馬飾也繁馬/鬛上飾纓馬膺前飾晉志註曰纓在馬膺如索帬繁)
　(音蒲官翻纓伊/盈翻索昔各翻)衞君待孔子而為政孔子欲先正名
　以為名不正則民無所措手足(見論/語)夫繁纓小物也
　而孔子惜之正名細務也而孔子先之(先悉/薦翻)誠以名
　器旣亂則上下無以相保故也夫事未有不生於微
　而成於著聖人之慮逺故能謹其微而治之(治直之/翻下同)
　衆人之識近故必待其著而後救之治其微則用力
　寡而功多救其著則竭力而不能及也易曰履霜堅
　冰至(坤初六爻辭象曰履霜堅冰隂/始凝也馴致其道至堅冰也)書曰一日二日
　萬幾(臯陶謨之辭孔安國註曰幾微也/言當戒懼萬事之微幾居依翻)謂此類也故
　曰分莫大於名也(分扶/問翻)嗚呼幽厲失徳周道日衰綱
　紀散壞下陵上替諸侯專征(謂齊桓公晉文公至悼/公以及楚荘王吳夫差)
　(之/類)大夫擅政(謂晉六卿魯三/家齊田氏之類)禮之大體什䘮七八矣
　(喪息/浪翻)然文武之祀猶緜緜相屬者(屬聮屬也音之欲/翻凡聮屬之屬皆)
　(同/音)蓋以周之子孫尚能守其名分故也何以言之昔
　晉文公有大功於王室請隧於襄王襄王不許曰王
　章也未有代徳而有二王亦叔父之所惡也不然叔
　父有地而隧又何請焉文公於是懼而不敢違(太叔/帶之)
　(難襄王出居于氾晉文公帥師納王殺太叔帶既定/襄王于郟王勞之以地辭請隧焉王弗許云云杜預)
　(曰闕地通路曰隧此乃王者葬禮也諸侯皆縣柩而/下王章者章顯王者異於諸侯古者天子謂同姓諸)
　(侯為伯父叔父隧音遂惡烏路翻難乃旦翻氾/音汎勞力到翻闕其月翻縣音𤣥柩其久翻)是故
　以周之地則不大於曹滕以周之民則不衆於邾莒
　(曹滕邾莒春秋時/小國莒居許翻)然歴數百年宗主天下雖以晉楚
　齊秦之彊不敢加者何哉徒以名分尚存故也至於
　季氏之於魯田常之於齊白公之於楚智伯之於晉
　(魯大夫季氏自季友以來世執魯國之政季平子逐/昭公季康子逐哀公然終身北面不敢簒國田常即)
　(陳恒田氏本陳氏温公避國諱改恒曰常陳成子得/齊國之政殺闞止弑簡公而亦不敢自立史記世家)
　(以陳敬仲完為田敬仲完陳成子恒為田常故通鑑/因以為據白公勝殺楚令尹子西司馬子期石乞曰)
　(焚庫弑王不然不濟白公曰弑王不祥焚庫無聚智/伯當晉之衰専其國政侵伐鄰國於晉大夫為最彊)
　(攻晉出公出公道死智伯欲并/晉而不敢乃奉哀公驕立之)其勢皆足以逐君而
　自為然而卒不敢者(卒子恤/翻終也)豈其力不足而心不忍
　哉乃畏姧名犯分而天下共誅之也(姧居寒翻亦犯/也分扶問翻)
　今晉大夫暴蔑其君剖分晉國(史記六國年表定王/十六年趙魏韓滅智)
　(伯遂三/分晉國)天子既不能討又寵秩之使列於諸侯是區
　區之名分復不能守而并棄之也(陸徳明經典釋文/凡復字其義訓又)
　(者並音/扶又翻)先王之禮於斯盡矣或者以為當是之時周
　室微弱三晉彊盛(三家分晉國時因謂之三/晉猶後之三秦三齊也)雖欲勿
　許其可得乎是大不然夫三晉雖彊茍不顧天下之
　誅而犯義侵禮則不請於天子而自立矣不請於天
　子而自立則為悖逆之臣(夫音扶悖蒲内/翻又蒲没翻)天下茍有
　桓文之君必奉禮義而征之今請於天子而天子許
　之是受天子之命而為諸侯也誰得而討之故三晉
　之列於諸侯非三晉之壞禮乃天子自壞之也(壞音/怪人)
　(毁之/也)烏呼君臣之禮旣壞矣(此壞其義為成/壞之壞讀如字)則天下
　以智力相雄長(長知/兩翻)遂使聖賢之後為諸侯者社稷
　無不泯絶(謂齊宋亡於田氏魯陳越亡於楚鄭亡於/韓也泯彌忍翻盡也又彌鄰翻毛晃曰没)
　(也滅/也)生民之類糜滅幾盡(説文曰糜糝也取糜爛之/義音忙皮翻幾居依翻又)
　(渠希翻/近也)豈不哀哉
初智宣子将以瑶為後智果曰不如宵也(韋昭曰智宣/子晉卿荀躒)
(之子申也瑤宣子之子智伯也謚曰襄子智果智氏之/族也宵宣子之庻子也按謚法聖善周聞曰宣智氏溢)
(美/也)瑶之賢於人者五其不逮者一也(韋昭曰/不仁也)美鬢長大
則賢(通鑑俗傳寫者多作美鬚/非也國語作美鬢今從之)射御足力則賢伎藝畢
給則賢巧文辯慧則賢(韋昭曰給足也巧文巧/於文辭也伎渠綺翻)彊毅果
敢則賢如是而甚不仁夫以其五賢陵人而以不仁行
之其誰能待之(韋昭曰待/猶假也)若果立瑶也智宗必滅弗聽
智果别族於太史為輔氏(此事見國語按左傳哀公二/十三年晉荀瑶伐齊始見于)
(傳哀二十三年史記元王五年也荀躒智文子也定十/四年智文子猶見于傳智宣子之事傳無所考立瑶之)
(議當在元王五年之前韋昭曰太史掌氏姓周禮春官/之屬小史掌定世繫辯昭穆鄭司農注云史官主書故)
(韓宣子聘魯觀書于太史世繫謂帝繫世本之屬是也/小史主定之賈公彦疏曰註引太史證之者太史史官)
(之長共其事故也蓋周之制小史定姓氏其書則太史/掌之智果欲避智氏之禍故於太史别族宋祁國語補)
(音别彼列/翻又如字)趙簡子之子長曰伯魯幼曰無恤(趙簡子文/子之孫鞅)
(也謚法一徳不懈曰簡白虎通曰子孳也孳孳/無已也趙岐曰子者男子之通稱也長知兩翻)将置後
不知所立乃書訓戒之辭於二簡(孔頴達曰書者舒也/書緯璇璣鈐云書者)
(如也則書者寫其言如其意得展舒也世本曰沮誦蒼/頡作書釋文曰書庻也紀庻物也亦言著也著之簡紙)
(求不滅也/簡竹策也)以授二子曰謹識之(識職吏/翻記也)三年而問之伯
魯不能舉其辭求其簡已失之矣問無恤誦其辭甚習
(習熟/也)求其簡出諸袖中而奏之(毛晃曰奏/進上也)於是簡子以
無恤為賢立以為後簡子使尹鐸為晉陽(姓譜尹少昊/之子封于尹)
(城子孫因為氏韋昭曰晉陽趙氏邑為治也班志曰晉/陽故詩唐國周成王滅唐封弟叔虞龍山在西晉水所)
(出東入汾臣瓚曰所謂唐今河東永安縣是也去晉四/百里括地志曰晉陽故城今名晉城在蒲州虞鄉縣西)
(今按水經注晉水出晉陽縣西龍山昔智伯遏晉水以/灌晉陽其水分為二流北瀆即智氏故渠也洞過水出)
(沾縣北山西過榆次縣南又西到晉陽縣南榆次縣南/水側有鑿臺戰國策所謂智伯死於鑿臺之下即此處)
(也參而考之晉陽故城恐不在蒲州水經注人云叔虞/封於唐縣有晉水故改名為晉子夏序詩此晉也而謂)
(之唐是也與班志合瓚/説及括地志未知何據)請曰以為繭絲乎抑為保障乎
簡子曰保障哉(繭絲謂浚民之膏澤如抽繭之緒不盡/則不止保障謂厚民之生如築堡以自)
(障愈培則愈厚宋祁/曰障之亮翻又音章)尹鐸損其戸數(韋昭曰損其戸/則民優而税少)簡
子謂無恤曰晉國有難而無以尹鐸為少(而汝也難乃/旦翻患也阨)
(也少音多少之少重/之為多輕之為少)無以晉陽為逺必以為歸及智宣
子卒(卒子/恤翻)智襄子為政(謚法有勞定國曰襄/為政為晉國之政)與韓康子
魏桓子宴於藍臺(韓康子韓宣子之曾孫荘子之子䖍/也魏桓子魏獻子之子曼多之孫駒)
(也謚法温柔恕恭曰康辟上服/逺曰桓爾雅四方而高曰臺)智伯戲康子而侮段規
(姓譜段鄭共/叔段之後)智國聞之諫曰主不備難難必至矣(春秋/以來)
(大夫之家臣謂大夫/曰主難乃旦翻下同)智伯曰難将由我我不為難誰敢
興之對曰不然夏書有之一人三失怨豈在明不見是
圖(書五子之歌之辭夏戸雅翻/見賢遍翻發見也著也形也)夫君子能勤小物故無
大患今主一宴而恥人之君相(夫音扶段規韓康子之/相也相息醤翻下同)
又弗備曰不敢興難無乃不可乎蜹蟻蜂蠆皆能害人
(宋祁曰蜹如蜕翻人字林乂劣翻秦人謂蚊為蜹今按/蜹小蟲日中羣集人之肌膚而嘬其血蚊之類也蜂細)
(腰而能螫人蠆亦毒/蟲長尾音丑邁翻)况君相乎弗聽智伯請地於韓康
子康子欲弗與段規曰智伯好利而愎不與将伐我不
如與之彼狃於得地(好呼到翻愎弼力翻狠也狃/女九翻驕忲也又相狎也)必請
於他人他人不與必嚮之以兵然後我得免於患而待
事之變矣康子曰善使使者致萬家之邑於智伯(毛晃/曰邑)
(都邑四井為邑四邑為丘邑方二里丘方四里載師以/公邑之田任甸地以家邑之田任稍地註公邑謂六遂)
(餘地家邑大夫之采地此又與四井之邑不同又都國/都邑縣也左傳凡邑有先君宗廟之主曰都無曰邑邑)
(曰築都曰城此謂大縣邑也杜預引周禮四縣為都四/井為邑恐誤四井之邑方二里豈能容宗廟城郭如論)
(語十室之邑西都賦都都相望邑邑相屬則是四縣四/井之都邑也若千室之邑萬家之邑則非井邑矣項安)
(世曰小司徒井牧田野以四井為邑凡三十六家除公/田四夫凡三十二家遂大夫㑹為邑者之政以里為邑)
(凡二十五家遂大夫蓋論里井之制二十五家共一里/門即六鄉之二十五家為一閭也小司徒蓋論溝洫之)
(制四井為邑共用一溝即匠人所謂井間廣四尺深四/尺謂之溝也居則度人之衆寡溝則度水之衆寡此其)
(所以異歟毛項二説皆明周制參而考/之戰國之所謂邑非周制矣致送至也)智伯悦又求地
於魏桓子桓子欲弗與任章曰何故弗與(任章魏桓子/之相也姓譜)
(黄帝二十五子十二人各以徳為姓第一曰任氏又任/為風姓之國實太昊之後主濟祀今濟州任城即其地)
(任市/林翻)桓子曰無故索地故弗與任章曰無故索地諸大
夫必懼(索山客/翻求也)吾與之地智伯必驕彼驕而輕敵此懼
而相親以相親之兵待輕敵之人智氏之命必不長矣
周書曰将欲敗之必姑輔之将欲取之必姑與之(逸書/也敗)
(補邁/翻)主不如與之以驕智伯然後可以擇交而圖智氏
矣奈何獨以吾為智氏質乎(質脂利翻物相綴當也又/質讀如字亦通質謂椹質)
(也質的也椹質受斧質的受矢言智伯怒魏桓/子必加兵於魏如椹質之受斧質的之受矢也)桓子曰
善復與之萬家之邑一(復扶/又翻)智伯又求蔡臯狼之地於
趙襄子(康曰臯姑勞切狼盧當切春秋蔡地後為趙邑/余據春秋之時晉楚爭盟晉不能越鄭而服蔡)
(三家分晉韓得成臯因以并鄭時蔡已為楚所滅鄭之/南境亦人于楚就使臯狼為蔡地趙襄子安得而有之)
(漢書地理志西河郡有臯狼縣又有藺縣漢之西河春/秋以來皆為晉境而古文藺字與蔡字近或者蔡字其)
(藺字之/訛也)襄子弗與智伯怒帥韓魏之甲以攻趙氏(帥讀/曰率)
襄子将出曰吾何走乎(走則豆翻疾趨/之也趨七喻翻)從者曰長子近
且城厚完(從才用翻長子縣周史辛伯所封邑班志屬/上黨郡陸徳明曰長子之長丁丈翻顔師古)
(曰長讀為短長之長今讀為長幼之長非也崔豹古今/注曰城盛也所以盛受民物也淮南子曰鯀作城盛時)
(征/翻)襄子曰民罷力以完之(罷讀/曰疲)又斃死以守之其誰與
我(韋昭曰謂誰/與我同力也)從者曰邯鄲之倉庫實(邯鄲即春秋邯志/鄲午之邑也班)
(邯鄲縣屬趙國張晏曰邯鄲山在東城下鄲盡也城郭/從邑故旁加邑宋白曰邯鄲本衞地後屬晉七國時為)
(趙都趙敬侯自晉陽始都邯鄲余按史記六國年表周/安王之十六年趙敬侯之元年烈王之二年趙成侯之)
(元年成侯一十二年魏克邯鄲是年顯王之十六年也/二十四年魏歸邯鄲若敬侯已都邯鄲魏克其國都而)
(趙不亡何也至顯王二十二年公子范襲邯鄲不勝而/死是年肅侯之三年也意此時趙方都邯鄲蓋肅侯徙)
(都非敬侯也邯音翻/寒鄲音丹康多寒)襄子曰浚民之膏澤以實之(韋昭曰/浚煎也)
(讀曰醮宋祁曰浚蘇俊翻醮子召翻余謂/浚讀當如宋音浚省疏瀹也淘也深也)又因而殺之
其誰與我其晉陽乎先主之所屬也(古者諸侯之大夫/其家之臣子皆稱)
(之曰主死則曰先主考/左傳可見已屬陟玉翻)尹鐸之所寛也民必和矣乃走
晉陽三家以國人闈而灌之城不浸者三版(高二尺為/一版三版)
(六/尺)沈竈産鼃民無叛意(沈持林翻顔師古漢書音義曰/鼃黽也似蝦蟇而長脚其色青)
(史游急就章曰蛙蝦蟇陸佃埤雅曰鼃似蝦/蟇而長踦瞋目如怒鼃與蛙同音下媧翻)智伯行水
(據經典釋文凡廵行之/行音下孟翻後倣此)魏桓子御韓康子驂乘(兵車尊/者居左)
(執弓矢御者居中有力者居右持矛以備傾側所謂車/右是也韓魏畏智氏之彊一為之御一為之右驂與參)
(同參者三也三人同車則曰驂乘四人同車則曰駟乘/左傳齊伐晉燭庸之越駟乘杜預注曰四人共乘者殿)
(車乘石/證翻)智伯曰吾乃今知水可以亡人國也桓子肘康
子康子履桓子之跗以汾水可以灌安邑絳水可以灌
平陽也(跗音夫足趾也班志汾水出汾陽北山汾陽縣/屬太原郡安邑縣屬河東郡史記正義曰安邑)
(故城在絳州夏縣東北十五里應劭曰絳水出河東絳/縣西南平陽縣亦屬河東郡安邑魏絳始居邑平陽韓)
(武子𤣥孫貞子始居之桓康二子之肘足接蓋各為都/邑慮也水經注曰絳水出絳縣西南蓋以故絳為言其)
(水出絳山東西北流而合于澮猶在絳縣界中智伯所/謂汾水可以灌安邑或亦有之絳水可以灌平陽未識)
(所由余謂自春秋之季至于元魏歴年滋多郡縣之離/合川谷之遷改有不可以一時所睹為據者史記正義)
(曰韓初都平陽今晉州也括地志曰絳水一名白今名/沸泉源出絳山飛泉奮湧揚波注縣積壑三十餘丈望)
(之極為奇觀可接引北灌平陽城酈道元父範歴仕三/齊少長齊地熟其山川後入闗死於道未嘗至河東也)
(此葢因耳學而致疑括地志成於唐之魏王泰泰者太/宗之愛子羅致天下一時名儒以作此書其考據宜詳)
(當取以/為據)絺疵謂智伯曰韓魏必反矣智伯曰子何以知
之絺疵曰以人事知之夫從韓魏之兵以攻趙趙亡難
必及韓魏矣(夫音扶難/乃旦翻)今約勝趙而三分其地城不没
者三版人馬相食城降有日而二子無喜志有憂色是
非反而何明日智伯以絺疵之言告二子二子曰此夫
讒人欲為趙氏游説使主疑於二家而懈於攻趙氏也
不然夫二家豈不利朝夕分趙氏之田而欲為危難不
可成之事乎二子出絺疵入曰主何以臣之言告二子
也智伯曰子何以知之對曰臣見其視臣端而趨疾知
臣得其情故也智伯不悛絺疵請使於齊(夫音扶餘並/同難乃旦翻)
(降户江翻下也服也説輸芮翻懈居隘翻怠也危難如/字悛丑緣翻改也止也絺抽遲翻姓也康曰絺當作郗)
(姓譜諸書未有從絲者疑借字余按姓譜絺姓周蘇忿/生支子封於絺因氏焉為趙之為音于偽翻使疏吏翻)
(疵請出使/以避禍也)趙襄子使張孟談潜出見二子曰臣聞脣亡
則齒寒今智伯帥韓魏以攻趙趙亡則韓魏為之次矣
(帥讀/曰率)二子曰我心知其然也恐事未遂而謀泄則禍立
至矣張孟談曰謀出二主之口入臣之耳何傷也二子
乃潜與張孟談約為之期日而遣之(姓譜張氏本自軒/轅第五子揮始造)
(弦寔張網羅世掌其職後因氏馬風俗傳云張王李趙/黄帝所賜姓也又晉有解張字張侯自此晉國有張氏)
(唐姓氏譜張氏出自姬姓黄帝子少昊青陽氏第五子/揮正始制弓矢子孫賜姓張周宣王卿士張仲其後裔)
(事晉為/大夫)襄子夜使人殺守隄之吏而決水灌智伯軍智
伯軍救水而亂韓魏翼而擊之襄子将卒犯其前(将即/亮翻)
(又音如字将領也卒滅没翻説文吏人給/事者衣為卒卒衣有題識其字從衣從十)大敗智伯之
衆(以此敗彼曰/敗敗比邁翻)遂殺智伯盡滅智氏之族(史記六國年/表三晉滅智)
(氏在周定王十六年上距獲麟二十七年/皇甫謐曰元王十一年癸未三晉滅智伯)唯輔果在(以/别)
(族/也)
　臣光曰智伯之亡也才勝徳也夫才與徳異而世俗
　莫之能辯(夫音/扶)通謂之賢此其所以失人也夫聰察
　彊毅之謂才正直中和之謂徳才者徳之資也徳者
　才之帥也(夫音扶帥/所類翻)雲夢之竹天下之勁也(書禹貢/雲土夢)
　(作人孔安國注云雲夢之澤在江南左傳楚王以鄭/伯旧江南之夢杜預注云楚之雲夢跨江南北班志)
　(雲夢澤在南郡華容縣南祝穆曰據左傳䢵夫人弃/子文於夢中言夢而不言雲楚子避吳入于雲中言)
　(雲而不言夢則知雲夢二澤也漢陽志雲在江之北/夢在江之南人安陸有雲夢澤枝江有雲夢城蓋古)
　(之雲夢澤甚廣而後世悉為邑居聚落故地之以雲/夢得名者非一處竹箭之産荆楚為良雲夢楚之地)
　(也夢如字/又莫公翻)然而不矯揉不羽括則不能以入堅(矯舉/夭翻)
　(揉如久翻康曰揉曲為矯揉所以撓曲而使之直/也羽者箭翎括者箭窟受弦處括音聒通作筈)棠
　谿之金天下之利也(左傳楚封吳夫概王於棠谿戰/國之時其地屬韓出金甚精利)
　(劉昭郡國志汝南郡吳房縣有棠谿亭杜佑通典曰/棠谿在今汝州郾城縣界九域志蔡州有冶爐城韓)
　(國鑄劒/之處)然而不鎔範不砥礪則不能以擊彊(毛晃曰/鎔銷也)
　(鑄也説文鑄器法也董仲舒傳猶金在鎔註鎔謂鑄/器之模範範法也式也禮運範金合上砥軫氏翻柔)
　(石也礪力/制翻䃺也)是故才徳全盡謂之聖人才徳兼亡謂之
　愚人徳勝才謂之君子才勝徳謂之小人凡取人之
　術茍不得聖人君子而與之與其得小人不若得愚
　人何則君子挾才以為善小人挾才以為惡挾才以
　為善者善無不至矣挾才以為惡者惡亦無不至矣
　(挾檄/頰翻)愚者雖欲為不善智不能周力不能勝譬如乳
　狗摶人人得而制之(挾户頰翻朱元晦曰挾者兼有/而恃之之稱勝音升乳孺遇翻)
　(乳育也乳狗育子/之狗也搏伯各翻)小人智足以遂其姧勇足以决其
　暴是虎而翼者也其為害豈不多哉(虎而傅翼其/為害也愈甚)夫
　徳者人之所嚴(嚴敬/也)而才者人之所愛愛者易親嚴
　者易疎(易以/䜴翻)是以察者多蔽於才而遺於徳自古昔
　以來國之亂臣家之敗子才有餘而徳不足以至于
　顛覆者多矣豈特智伯哉故為國為家者茍能審於
　才徳之分而知所先後(先悉薦翻/後戸遘翻)又何失人之足患
　哉
三家分智氏之田趙襄子漆智伯之頭以為飲器(説文/桼木)
(汁可以鬖物下從水象桼如水滴而下也漢書張騫傳/匈奴破月氏王以其頭為飲器韋昭註曰飲器椑榼也)
(晉灼曰飲器虎子屬也或曰飲酒之器也師古曰匈奴/嘗以月氏王頭與漢使歃血盟然則飲酒之器是也韋)
(云椑榼晉云虎子皆非也椑榼即今之偏榼所以盛酒/耳非用飲者也虎子褻器所以溲便者椑音鼙榼克合)
(翻氏音支使疏吏翻歃色甲翻盛時/征翻褻息列翻溲疎鳩翻便毘連翻)智伯之臣豫讓欲
為之報仇(豫姓也讓名也戰國之時又有豫且/不知其同時否也為音于偽翻下同)乃詐為
刑人挾匕首入襄子宫中塗厠(挾持也劉向曰匕首短/劒鹽鐵論曰匕首長尺)
(八寸頭類匕故云匕首匕音/比厠初吏翻圊也長直亮翻)襄子如厠心動索之獲豫
讓(索山/客翻)左右欲殺之襄子曰智伯死無後而此人欲為
報仇眞義士也吾謹避之耳乃舍之(舍讀/曰捨)豫讓又漆身
為癩吞炭為啞(癩落蓋翻惡疾也/啞倚下翻瘖也)行乞於市(神農日中/為市致天)
(下之民聚天下之貨交易而退此立市/之始也鄭氏周禮注曰市雜聚之處)其妻不識也行
見其友其友識之為之泣曰以子之才臣事趙孟必得
近幸(自春秋之時/之趙孟其後)　(宣子謂之宣孟趙文子謂/襲而呼為趙孟孟長也)子乃為
所欲為顧不易邪(易以/䜴翻)何乃自苦如此求以報仇不亦
難乎豫讓曰旣已委質為臣(經典釋文曰質職日翻委/質委其體以事君也後漢)
(書註委/質屈膝)而又求殺之是二心也凡吾所為者極難耳然
所以為此者将以愧天下後世之為人臣懷二心者也
襄子出豫讓伏於橋下襄子至橋馬驚索之得豫讓遂
殺之(自智宣子立瑶至豫讓報仇其事皆在威烈王二/十三年之前故先以初字發之温公之意蓋以天)
(下莫大於名分觀命三大夫為諸侯之事則知周之所/以益微七雄之所以益盛莫重於宗社觀智趙立後之)
(事則知智宣子之所以失趙簡子之所以得君臣之義/當守節伏死而已觀豫讓之事則知策名委質者必有)
(霣而無貳其為後世/之鑑豈不昭昭也哉)襄子為伯魯之不立也有子五人
不肯置後封伯魯之子於代(代國在夏屋句注北趙襄/子滅之班志有代郡代縣)
(為于偽翻/夏戸雅翻)曰代成君早卒(成謚也謚法安/民立政曰成)立其子浣為
趙氏後(浣戸/管翻)襄子卒弟桓子逐浣而自立(史記六國表/威烈王元年)
(襄子卒二年趙桓子元年卒明年國人/立獻侯浣浣索隱作晚卒子恤翻下同)一年卒趙氏之
人曰桓子立非襄主意乃共殺其子復迎浣而立之是
為獻子(復扶又翻又音如字獻子即獻侯六國䘮威烈/王三年獻侯之元年蓋分晉之後三晉僣侯久)
(矣謚法知質/有聖曰獻)獻子生籍是為烈侯(謚法有功安民曰/烈秉徳尊業曰烈)魏
斯者魏桓子之孫也是為文侯(謚法學勤好問曰/文慈惠安民曰文)韓康
子生武子武子生䖍是為景侯(謚法克定禍亂曰武布/義行剛曰景六國表威)
(烈王二年魏文侯斯元年十八年韓景侯䖍元年蓋其/在國僣爵已久不敢以通王室威烈王遂因而命之識)
(者重為周惜通鑑于/此序三家之世也)魏文侯以卜子夏田子方為師(卜/以)
(官為氏田本出於陳陳敬仲以陳為田氏徐廣曰始食/采地由是改姓田氏索隱曰陳田二聲相近遂為田氏)
(夏戸/雅翻)每過段干木之廬必式(過工禾翻唐人志氏族曰/李耳字伯陽一字聃其後)
(有李宗魏封於段為干木大夫是以段為氏也余按通/鑑赧王四十二年魏有段干子則段干複姓也書武王)
(式商容閭註云式其閭巷以禮賢記曲禮國君撫式士/下之註云升車必正立據式小俛崇敬也師古曰式車)
(前横木古者立乘凡言式車者謂俛首撫式以禮敬人/孔頴達曰式謂俯下頭也古者車箱長四尺四寸而三)
(分前一後二横一木下去車牀三尺三寸謂之為式又/於式上二尺二寸横一木謂之較較去車牀凡五尺五)
(寸於時立乘若平常則憑較故詩云倚重較兮是也若/應為敬則落隱下式而頭得俯俛故記云式視馬尾是)
(也較訖/岳翻)四方賢士多歸之文侯與羣臣飲酒樂而天雨
命駕将適野左右曰今日飲酒樂天又雨君将安之文
侯曰吾與虞人期獵雖樂豈可無一㑹期哉乃往身自
罷之(周禮有山虞澤虞以掌山澤注云虞度也度知山/林之大小及其所生身自罷之者身往告之以雨)
(而罷獵也/樂音洛)韓借師於魏以伐趙文侯曰寡人與趙兄弟
也不敢聞命趙借師於魏以伐韓文侯應之亦然二國
皆怒而去已而知文侯以講於己也(講和/也)皆朝于魏(朝/直)
(遥/翻)魏於是始大於三晉諸侯莫能與之爭使樂羊伐中
山克之(樂姓也本自有殷微子之後宋戴公四世孫樂/吕為大司寇中山春秋之鮮虞也漢為中山郡)
(宋白曰唐定州春秋白狄鮮虞之地隋圖經曰中山城/在今唐昌縣東北三十一里中山故城是也杜佑曰城)
(中有山故/曰中山)以封其子擊文侯問於羣臣曰我何如主皆
曰仁君任座曰君得中山不以封君之弟而以封君之
子何謂仁君文侯怒任座趨出(任座亦習見當時鄰國/之事而為是言耳任音)
(壬座一作痤/音才戈翻)次問翟璜(翟姓也音直格翻又音狄姓譜/翟為晉所滅子孫以國為氏今)
(人多讀從上/音璜戸光翻)對曰仁君文侯曰何以知之對曰臣聞君
仁則臣直嚮者任座之言直臣是以知之文侯悦使翟
璜召任座而反之親下堂迎之以為上客文侯與田子
方飲文侯曰鐘聲不比乎(比音毗不比/言不和也)左高(此蓋編鐘/之懸左高)
(故其聲/不和)田子方笑文侯曰何笑子方曰臣聞之君明樂
官不明樂音今君審於音臣恐其聾於官也(明樂官知/其才不才)
(明樂音知其和不和五聲合和然/後成音詩大序曰聲成文謂之音)文侯曰善子擊出遭
田子方於道下車伏謁(古文考曰黄帝作車引重致逺/少昊氏加牛禹時奚仲加馬釋)
(名曰車居也韋昭曰古唯尺遮翻自漢以來始有居音/蕭子顯曰三皇氏乘祗車出谷口車之始也祗翹移翻)
子方不為禮子擊怒謂子方曰富貴者驕人乎貧賤者
驕人乎子方曰亦貧賤者驕人耳富貴者安敢驕人國
君而驕人則失其國大夫而驕人則失其家失其國者
未聞有以國待之者也失其家者未聞有以家待之者
也夫士貧賤者言不用行不合則納履而去耳安往而
不得貧賤哉子擊乃謝之(夫音扶行/下孟翻)文侯謂李克曰先
生嘗有言曰家貧思良妻國亂思良相今所置非成則
璜二子何如(李氏出自顓頊曾孫臯陶為堯大理以官/命族為理氏商紂時裔孫利貞逃難食木)
(子得全改為李氏置言置/相也相息亮翻難乃旦翻)對曰卑不謀尊疏不謀戚臣
在闕門之外不敢當命(在闕門之外/謂疏逺也)文侯曰先生臨事
勿讓克曰君弗察故也居視其所親富視其所與達視
其所舉窮視其所不為貧視其所不取五者足以定之
矣何待克哉文侯曰先生就舍吾之相定矣(相息/亮翻)李克
出見翟璜翟璜曰今者聞君召先生而卜相果誰為之
克曰魏成翟璜忿然作色曰西河守吳起臣所進也(班/志)
(魏地其界自高陵以東盡河東河内高陵縣漢屬馮翊/其地在河西所謂西河之列者也魏初使吳起守之秦)
(兵不敢東向至惠王時秦使衞鞅擊虜其将公子卭遂/獻西河之外於秦吳以國為姓相息亮翻守式又翻)
君内以鄴為憂臣進西門豹(班志鄴縣屬魏郡西門豹/為鄴令鑿渠以利民王符)
(潜夫論姓氏篇曰如有東門西郭南宫北郭/皆因居以為姓西門蓋亦此類鄴魚怯翻)君欲伐中
山臣進樂羊中山已拔無使守之臣進先生君之子無
傅臣進屈侯鮒(傅者傅之以徳義因以為官名傅芳遇/翻屈九勿翻姓也余按屈晉地時屬魏)
(鮒蓋魏封屈侯/也鮒音符遇翻)以耳目之所睹記臣何負於魏成(不勝/為負)
李克曰子言克於子之君者豈将比周以求大官哉(比/毗)
(至翻阿/黨為比)君問相於克克之對如是(李克自叙其答/魏文侯之言也)所以
知君之必相魏成者魏成食祿千鍾(孔頴達曰祿者穀/也故鄭註司錄云)
(祿也言穀年穀豐然後制祿援神契云祿者錄也白虎/通曰上以收錄接下下以名錄謹以事上是也六斛四)
(斗為/一鍾)什九在外什一在内是以東得卜子夏田子方段
干木(夏户/雅翻)此三人者君皆師之子所進五人者君皆臣
之子惡得與魏成比也(惡讀曰/烏何也)翟璜逡巡再拜曰璜鄙
人也失對願卒為弟子(逡七倫翻逡巡却退貌卒子恤/翻終也孔頴達曰先生師也謂)
(師為先生者言彼先己而生其徳多厚也自稱為/弟子者言己自處如弟子則尊其師如父兄也)吳起者
衞人仕於魯齊人伐魯魯人欲以為将起取齊女為妻
(将即亮翻下同取讀曰娶孔頴達曰妻/之為言齊也以禮見問得與夫敵體也)魯人疑之起殺
妻以求将大破齊師或譛之魯侯曰起始事曾參(世本/曰曾)
(姓出自鄫國陸徳明曰/參所金翻一音七南翻)母死不奔喪曾參絶之今又殺
妻以求為君将起殘忍薄行人也(行下/孟翻)且以魯國區區
而有勝敵之名則諸侯圖魯矣起恐得罪聞魏文侯賢
乃往歸之文侯問諸李克李克曰起貪而好色(好呼/到翻)然
用兵司馬穰苴弗能過也(司馬官名穰苴本齊田姓仕/齊為是官故以稱之齊景公)
(之賢将也穰如/羊翻苴子余翻)於是文侯以為将擊秦拔五城起之為
将與士卒最下者同衣食卧不設席行不騎乘(騎馬為/騎乘車)
(為乘言起與士卒同其/勞苦行不用車馬也)親裹贏糧(師古曰贏擔也此言/起親裹士卒所齎擔)
(之糧贏/恰成翻)與士卒分勞苦卒有病疽者起為吮之(疽七余/翻癰也)
(吮徐兖翻説文/嗽也康所角翻)卒母聞而哭之人曰子卒也而将軍自
吮其疽何哭為母曰非然也往年吳公吮其父疽其父
戰不旋踵遂死于敵吳公今又吮其子妾不知其死所
矣是以哭之　燕湣公薨子僖公立(燕自召公奭受封/於北燕其地則唐)
(幽州薊縣故城是也自召公至湣公三十二世燕因肩/翻湣讀與閔同謚法使民悲傷曰閔小心畏忌曰僖)
二十四年王崩子安王驕立　盜殺楚聲王國人立其
子悼王(周成王封熊繹於楚姓芈氏居丹陽今枝江縣/故丹陽城是也括地志曰歸州秭歸縣丹陽城)
(熊繹之始國其後彊大北封畛於汝南并吳越地方五/千里自熊繹至聲王三十世索隱曰聲王名當悼王名)
(疑謚法不生其國曰聲注云生於外家年中早夭曰悼/注云年不稱志又云恐懼從處曰悼註云從處言險圯)
(也/)
　　安王(謚法好和/不爭曰安)
元年秦伐魏至陽孤(周孝王邑非子於秦徐廣曰今隴/西縣秦亭是也括地志曰秦州清)
(水縣本名秦十三州志曰秦亭秦谷是也至襄公取周/地穆公覇西戎日以彊大是年秦簡公之十四年也自)
(非子至簡公二十八世陽孤史記作陽狐正義引括地/志曰陽狐郭在魏州元城縣東北三十里余按此時西)
(河之外皆為魏境若秦兵至元城則是越魏都安邑而/東矣水經注河東垣縣有陽壺城九域志絳州有陽壺)
(城姑識之以廣/異聞且俟知者)
二年魏韓趙伐楚至桑丘(水經注澺水自葛陂東南逕/新蔡縣故城東而東南流注)
(于汝水又東南逕下桑里左迆為横塘陂史記作乘丘/正義地理志乘丘故城在兖州瑕丘縣西北三十五里)
(當從/之)　鄭圍韓陽翟(周宣王封其弟友于鄭杜預世族譜/曰封於咸林今京兆鄭邑是也幽王)
(無道友徙其人於虢鄶之間遂有其地今河南新鄭是/也友謚桓公是年鄭繻公駘之二十三年自桓公至繻)
(公二十二世班志陽翟縣屬潁川郡索隱曰翟/音狄温公類篇音萇伯翻繻詢趨翻駘堂來翻)　韓景
侯薨子烈侯取立　趙烈侯薨國人立其弟武侯　秦
簡公薨子惠公立(諡法愛民/好與曰惠)
三年王子定奔晉　虢山崩壅河(徐廣曰虢山在陜裴/駰曰𢎞農陜縣故虢)
(國北虢在大陽東虢在滎陽括地志曰虢山在陜州陜/縣西臨黄河今臨河有岡阜似是頽山之餘水經注曰)
(陜城西北帶河水湧起方數十丈父老云石虎載銅翁/仲至此沉没水所以湧洪河巨瀆宜不為金狄梗流蓋)
(魏文侯時虢山崩壅/河所致耳陜失冉翻)
四年楚圍鄭鄭人殺其相駟子陽(鄭穆公之子騑字子/駟古者以王父之字)
(為氏子陽其後也相/息亮翻騑芳菲翻)
五年曰有食之(杜預曰日行遲一嵗一周天月行速一/月一周天一嵗凡十二交㑹然日月動)
(物雖行度有大量不能不小有贏縮故有雖交㑹而不/食者或有頻交而食者孔頴達曰日月交㑹謂朔也周)
(天三百六十五度四分度之一日月皆右行於天一晝/一夜日行一度月行十三度十九分度之七二十九日)
(日有餘而月行天一周追及於日而與之㑹交㑹而日/月同道則食月或在日道表或在日道裏則不食矣又)
(厯家為交食之法大率以一百七十有三日有奇為限/然月先在裏則依限而食者多若月在表則依限而食)
(者少杜預見其參差乃云雖行度有大量不能不小有/贏縮故有雖交㑹而不食者或有頻交而食者此得之)
(矣蘇氏曰交當朔則日食然亦冇交而不食者交而食/陽微而隂乘之也交而不食陽盛而陰不能揜也朱元)
(晦曰此則繫乎人事之感蓋臣子背君父妾婦乘其夫/小人陵君子夷狄侵中國所感如是則隂盛陽微而日)
(為之食矣是以聖人於春秋每食必書而詩人亦以為/醜也今此書年而不書月與晦朔史失之也釋名曰日)
(月虧曰食稍小侵虧如蟲/食草木之葉也亦作蝕)
三月盜殺韓相俠累俠累與濮陽嚴仲子有惡仲子聞
軹人聶政之勇以黄金百溢為政母夀欲因以報仇(相/息)
(亮翻俠户頰翻累力追翻濮陽春秋之帝丘漢為濮陽/縣屬東郡應劭曰濮水南入鉅野水北為陽濮博木翻)
(惡如字不善也康烏故翻非軹春秋原邑晉文公所闈/者漢為軹縣屬河内郡音只姓譜曰楚大夫食采於聶)
(因以為氏聶尼輒翻溢/夷質翻二十四兩為溢)政不受曰老母在政身未敢以
許人也及母卒仲子乃使政刺俠累(卒子恤翻刺七/亦翻又如字)俠
累方坐府上兵衞甚衆聶政直入上階(上時/掌翻)刺殺俠累
因自皮面抉眼自屠出腸韓人暴其尸於市(暴歩木翻/又如字)
購問莫能識其姊嫈聞而往哭之曰是軹深井里聶政
也(史記正義曰深井里在/懷州濟源縣南三十里)以妾尚在之故重自刑以絶
從妾奈何畏歿身之誅終滅賢弟之名遂死於政尸之
㫄(皮面以刀𠢐而而去其皮懸賞以募告者曰購購古/候翻嫈烏莖翻絶從之從讀曰蹤謂自絶其蹤跡又)
(或曰從讀如字謂/絶其從坐之罪也)
六年鄭駟子陽之黨弑繻公(繻者謚法所不載史記/注繻或作繚繻詢趨翻)而
立其弟乙(白虎通曰弟悌也心/順行篤也行下孟翻)是為康公　宋悼公薨
子休公田立(武王封微子啓於宋唐宋州之睢陽縣是/也自微子二十七世至悼公名購由休亦)
(謚法所/不載)
八年齊伐魯取最(武王封太公於齊唐青州之臨淄是/也括地志曰天齊水在臨淄東南十)
(五里封禪書曰齊之所以為齊者以天齊是年康公貸/之十一年自太公至康公二十九世成王封伯禽於魯)
(唐兖州之曲阜是也是年穆公之十/六年自伯禽至穆公凡二十八世)　鄭負黍叛復歸
韓(據史記繻公之十六年敗韓於負黍葢以此時取之/而今復叛歸韓也劉昭郡國志潁川郡陽城縣有負)
(黍聚古今地名云負黍山在陽城縣西/南二十七里或云在西南三十五里)
九年魏伐鄭　晉烈公薨子孝公傾立(周成王封弟叔/虞於唐括地志)
(曰故唐城在并州晉陽縣北二里堯所築也都城記曰/唐叔虞之子燮父徙居晉水㫄今并州理故唐城即燮)
(父初徙之處其城南半入州城中毛詩譜曰燮父以堯/墟南有晉水改曰晉侯自唐叔至烈公三十七世烈公)
(名止謚法慈/惠愛親曰孝)
十一年秦伐韓宜陽取六邑(班志宜陽縣屬𢎞農郡史/記正義曰宜陽縣故城在)
(河南府福昌縣東十四里故韓城/是也此邑即周禮四井為邑之邑)　初田常生襄子盤
盤生荘子白白生太公和(此序齊田氏之世也田常即/左傳陳成子恒也温公避仁)
(廟諱改恒曰常自陳公子完奔齊荘/五世至常得政謚法勝敵志強曰)是嵗齊田和遷齊康
公於海上使食一城以奉其先祀
十二年秦晉戰于武城(此非魯之武城左傳晉陰飴甥/會秦伯盟于王城杜預曰馮翊)
(臨晉縣東有王城今名武鄉括地志故武/城一名武平城在華州鄭縣東北十三里)　齊伐魏取
襄陽(陽當作陵徐廣曰今之南平陽也余據晉志南平/陽縣屬山陽郡班志陳留郡有襄邑縣師古曰圏)
(稱云襄邑宋地木承匡襄陵鄉也宋襄公所葬故/曰襄陵秦始皇以承匡卑濕徙縣襄陵因曰襄邑)　魯
敗齊師于平陸(班志東平國有東平陸縣戰國時之平/陸也史記正義曰平陸兖州縣即古厥)
(國宋白曰鄆州中都縣漢為平陸縣史/記魯敗齊師于平陸是也敗補邁翻)
十三年秦侵晉　齊田和㑹魏文侯楚人衞人于濁澤
(康曰濁水名漢志濁水出齊郡廣縣媯山余謂康説誤/矣徐廣史記註曰長社有濁澤水經注曰皇陂水出胡)
(城西北胡城潁陰之狐人亭也皇陂古長社之濁澤也/記諸侯相見於郤地曰㑹孔頴達曰諸侯未及期而相)
(見曰遇㑹者謂及期之禮/既及期人至所期之地)求為諸侯魏文侯為之請於
王及諸侯王許之(為之之為/于偽翻)
十五年秦伐蜀取南鄭(譜記普云蜀之先肇自人皇之/際黄帝子昌意娶蜀山氏女生)
(帝俈既立封其支庻于蜀歴虞夏商周周衰先稱王者/蠶樷余據武王伐紂庸蜀諸國皆㑹于牧野孔安國曰)
(蜀叟也春秋之時不與中國通班志南鄭縣屬/漢中郡唐為梁州治所俈通作嚳音括沃翻)　魏文
侯薨太子擊立(王者以嫡長子為太子謂之國儲副君/諸侯曰世子周衰率上僭孔頴達曰太)
(者大中之太也上/時掌翻長知兩翻)是為武侯武侯浮西河而下(西河即/禹貢之)
(龍門/西河)中流顧謂吳起曰美哉山河之固此魏國之寶也
對曰在徳不在險昔三苖氏左洞庭右彭蠡徳義不修
禹滅之(武陵長沙零桂之水匪為洞庭周七百里彭蠡/澤在漢豫章郡彭澤縣西書有苖弗率汝徂征)
(三苖所居葢今江南/西道之地蠡里弟翻)夏桀之居左河濟右泰華伊闕在
其南羊腸在其北修政不仁湯放之(濟水出河東垣縣/王屋山南流貫河)
(而南合于滎瀆禹貢所謂導沇水東流為濟溢為滎者/也自漢築滎陽石門而濟與河合流而注于海不入滎)
(瀆禹貢所謂導沇水東流為濟入于河桀都安邑葢恃/以為險泰華山在京兆華陰縣南水經伊水出南陽縣)
(西荀渠山東北流至河南新城縣又東南過伊闕中大/禹所鑿也兩山相對望之若闕左傳女寛守闕塞即其)
(地括地志伊闕山在洛州南十九里班志上黨壺闗縣/有羊腸阪此安邑四履所憑山河之固也書曰成湯放)
(桀于南巢濟子/禮翻華戸化翻)商紂之國左孟門右太行常山在其北
大河經其南修政不徳武王殺之(水經注孟門在河東/北屈縣西即龍門上)
(口也淮南子曰龍門未闢吕梁未鑿河出孟門之上溢/而逆流無有丘陵名曰洪水太行山在河内野王縣西)
(北常山在常山郡上曲陽縣西北河水自孟門南抵華/陰屈而東流紂都朝歌河經其南北屈之孟門在朝歌)
(西北恐不可言左索隱曰孟門别一山在朝歌東此特/左右二字之差而誤耳春秋説題辭河之為言荷也荷)
(精分布懷陰引度也釋名河下也随地下處而通流也/書曰武王勝殷殺紂太行之行户剛翻北屈陸求忽翻)
(顔居/勿翻)由此觀之在徳不在險若君不修徳舟中之人皆
敵國也武侯曰善魏置相相田文(相息亮翻此田/文非齊之田文)吳起
不悦謂田文曰請與子論功可乎田文曰可起曰将三
軍使士卒樂死敵國不敢謀子孰與起文曰不如子(将/即)
(亮翻樂/音洛)起曰治百官親萬民實府庫子孰與起文曰不
如子(治直/之翻)起曰守西河秦兵不敢東鄉韓趙賓從子孰
與起文曰不如子(鄉讀曰向賓從/猶言賓服也)起曰此三者子皆出
吾下而位居吾上何也文曰主少國疑大臣未附百姓
不信方是之時屬之子乎屬之我乎(少詩照翻/屬子欲翻)起默然
良久曰屬之子矣久之魏相公叔尚主而害吳起(如淳/口天)
(子嫁女於諸侯必使諸侯同姓者主之故謂之公主帝/姊妹曰長公主諸王女曰翁主師古曰如説得之天子)
(不親主㛰故謂之公主諸王則自主婚故其女曰翁主/翁者父也言父主其婚也亦曰王主言王自主其婚也)
(揚雄方言云周晉秦隴謂父曰翁而臣瓚王楙或云公/者比於上爵或云主者婦人尊稱皆失之劉貢父曰予)
(謂公主之稱本出秦舊男為公子女為公主古者大夫/妻稱主故以公配之若謂同姓主之故謂之公主則周)
(之事秦不知用也古之嫁女禮當如周使大夫主之何/不謂之夫主乎然則謂之王主者猶言王子也謂之公)
(主者緣公而生耳毛晃曰尚崇也高也貴也飾也加也/尊也娶公主謂之尚言帝王之女尊而尚之不敢言娶)
(也相息/亮翻)公叔之僕曰起易去也起為人剛勁自喜(易以/䜴翻)
(去起吕翻師古/曰喜許吏翻)子先言於君曰吳起賢人也而君之國
小臣恐起之無留心也君盍試延以女起無留心則必
辭矣子因與起歸而使公主辱子起見公主之賤子也
必辭則子之計中矣(中竹/仲翻)公叔從之吳起果辭公主魏
武侯疑之而未信起懼誅遂奔楚楚悼王素聞其賢至
則任之為相起明灋審令(相息亮翻/灋占法字)捐不急之官廢公
族疏逺者以撫養戰鬭之士要在彊兵破遊説之言從
横者(捐余專翻弃也除去也漢書音義曰以利合曰從/以威力相脅曰横或曰南北曰從從者連南北為)
(一西鄉以擯秦東西曰横横者離山東之交使之/西鄉以事秦説式芮翻從即容翻横亦作衡音同)於是
南平百越(韋昭曰越/有百邑)北却三晉西伐秦諸侯皆患楚之
彊而楚之貴戚大臣多怨吳起者　秦惠公薨子出公
立(出非謚也以其失/國出死故曰出公)　趙武侯薨國人復立烈侯之太
子章是為敬侯(謚法夙夜/警戒曰敬)　韓烈侯薨子文侯立
十六年初命齊大夫田和為諸侯(田氏自此遂有齊/國田和是為太公)
趙公子朝作亂奔魏與魏襲邯鄲不克(邯音寒/鄲音丹)
十七年秦庻長改逆獻公于河西而立之殺出子及其
母沈之淵旁(後秦制爵一級曰公士二上造三簮裊四/不更五大夫六官大夫七公大夫八公乘)
(九五大夫十左庻長十一右庶長十二左更十三中更/十四右更十五少上造十六大上造十七駟車庶長十)
(八大庻長十九闗内侯二十徹侯師古曰庻長言衆列/之長註又詳見下卷顯王十年前據史記威烈王十一)
(年秦靈公卒子獻公師隰不得立立靈公季父悼子是/為簡公出子簡公之孫也今庻長改迎獻公而殺出子)
(正義曰西者秦州西縣秦之舊地時獻公在西縣故迎/立之余謂此言河西非西縣也靈公之卒獻公不得立)
(出居河西河西者黄河之西蓋漢凉州之地裊/當作褭乃了翻更工衡翻乘繩證翻長知丈翻)　齊伐
魯　韓伐鄭取陽城(漢陽城縣屬潁川郡是為地/中成周於此以土圭測日景)伐宋
執宋公齊太公薨子桓公午立
十九年魏敗趙師于兔臺(史記趙世家曰魏敗我兔臺/築剛平正義曰兔臺剛平並)
(在河北敗/補邁翻)
二十年日有食之既(既盡/也)
二十一年楚悼王薨貴戚大臣作亂攻吳起起走之王
尸而伏之(之往也往赴王/尸而伏其側)擊起之徒因射刺起并中王
尸(射而亦翻刺七/亦翻中竹仲翻)既葬肅王即位(謚法剛徳克就曰/肅執心决斷曰肅)使
令尹盡誅為亂者(令尹楚/相也)坐起夷宗者七十餘家(夷殺/也夷)
(宗者殺其/同宗也)
二十二年齊伐燕取桑丘魏韓趙伐齊至桑丘(此桑丘/非二年)
(所書楚之桑丘括地忠曰桑丘故城俗/名敬城在易州遂城縣葢燕之南界也)
二十三年趙襲衞不克(成王封康叔於衞居河淇之間/故殷墟也至懿公為狄所滅東)
(徙度河文公徙居楚丘遂國於濮陽是年愼公/頽之三十五年自康叔至愼公凡三十二世)　齊康
公薨無子田氏遂并齊而有之(姜氏至/此滅矣)是嵗齊桓公亦
薨子威王因齊立(謚法彊毅訅正曰威訅渠/留翻齊桓公田午訅謀也)
二十四年狄敗魏師于澮(漢之中山上黨西河上郡自/春秋以來狄皆居之此亦其)
(種也水經澮水出河東絳縣東澮山西過絳縣南又西/南過􁑦祁宫南又西南至王橋入汾水括地志澮山在)
(絳州翼城縣東北敗/補邁翻澮古外翻)　魏韓趙伐齊至靈丘(史記正義/曰靈丘河)
(東蔚州縣余按蔚州之靈丘即漢代郡之靈丘此時齊/境安能至代北邪此即孟子謂蚳鼃辭靈丘請士師之)
(地班志曰齊地北有千乘清河以南漢清河郡有靈/縣清河北接趙魏之境此為近之蚳音遲鼃烏花翻)
晉孝公薨子靖公俱酒立(謚法柔衆安民曰靖/又恭已鮮言曰靖)
二十五年蜀伐楚取兹方(據史記蜀伐楚取兹方楚為/扞闗以拒之則兹方之地在)
(扞闗之西劉昭志巴/郡魚復縣有扞闗)　子思言茍變於衞侯曰其才可
将五百乘(古者兵車一乘甲士三人步卒七十二人五/百乘三萬七千五百人國語曰茍本自黄帝)
(之子将即亮翻/下同乘繩證翻)公曰吾知其可将然變也嘗為吏賦於
民而食人二鷄子故弗用也子思曰夫聖人之官人猶
匠之用木也(夫音/扶)取其所長棄其所短故把梓連抱而
有數尺之朽良工不棄今君處戰國之世(處昌/吕翻)選爪牙
之士而以二卵棄干城之将(詩赳赳武夫公侯干城毛/氏傳曰干扞也音户旦翻)
(鄭氏箋曰干也城也皆/所以禦難也干讀如字)此不可使聞於鄰國也公再拜
曰謹受教矣衞侯言計非是而羣臣和者如出一口(和/户)
(卧/翻)子思曰以吾觀衞所謂君不君臣不臣者也(君不君/臣不臣)
(論語載齊/景公之言)公丘懿子曰何乃若是(公丘複姓謚法/温柔賢善曰懿)子思
曰人主自臧則衆謀不進(臧善/也)事是而臧之猶却衆謀
况和非以長惡乎(和户卧翻/長知丈翻)夫不察事之是非而悦人
讚已闇莫甚焉不度理之所在而阿諛求容諂莫甚焉
(度徒/洛翻)君闇臣諂以居百姓之上民不與也若此不已國
無類矣子思言於衞侯曰君之國事将日非矣公曰何
故對曰有由然焉君出言自以為是而卿大夫莫敢矯
其非卿大夫出言亦自以為是而士庻人莫敢矯其非
君臣既自賢矣(白虎通曰君羣也羣心之所/歸心也臣堅也厲志自堅也)而羣下同
聲賢之賢之則順而有福矯之則逆而有禍如此則善
安從生詩曰具曰予聖誰知烏之雌雄(詩正月之辭毛/氏傳曰君臣俱)
(自謂聖也鄭氏箋曰時君臣賢愚適同如烏之雌雄相/似誰能别異之乎又曰烏之雌雄不可别者以翼右掩)
(左雄左掩右雌陰/陽相下之義也)抑亦似君之君臣乎　魯穆公薨子
共公奮立(謚法布徳就義曰穆中情見貌曰穆尊賢敬/讓曰共既過能改曰共執事堅固曰共共讀)
(曰㳟魯考異曰司馬遷史記六國表周威烈王十九年/甲戌  穆公元年烈王元年丙午共公元年顯王十七)
(年己巳康公元年二十六年戊寅景公元年赧王元年/丁未平公元年二十年丙寅文公元年四十三年己丑)
(頃公元年五十九年乙巳周亡秦荘襄元年壬子楚滅/魯按魯世家穆公三十三年卒若元甲戌終乙巳則是)
(三十二年也共公二十二年卒若元丙午終戊辰則是/二十三年也康公九年卒景公二十五年卒平公二十)
(二年卒若元丁未終乙丑則是十九年也文公二十三/年卒頃公二十四年楚滅魯班固漢書律厯志文公作)
(緡公其在位之年與世家異者惟平公二十年耳本志/自魯僖公五年正月辛亥朔旦冬至推之至成公十二)
(年正月庚寅朔旦冬至定公七年正月己巳朔旦冬至/元公四年正月戊申朔旦冬至康公四年正月丁亥朔)
(旦冬至緡公二十二年正月丙寅朔旦冬至漢高祖八/年十一月乙巳朔旦冬至武帝元朔六年十一月甲申)
(朔旦冬至元帝初元二年十一月癸亥朔旦冬至共間/相距皆七十六年此最為得實又與魯世家注皇甫謐)
(所紀歳次皆合今從之六國表差謬難可盡據也余按/考異自魯僖公五年至漢元帝初元二年六百餘年間)
(十二月朔旦冬至相距皆七十六年此最為得實又與/魯世家注皇甫謐所紀歳次皆合葢謂劉彛叟長厯也)
(且言史記六國表差謬難可盡據又按通鑑目錄編年/用劉彝叟長厯漢武帝太初元年初用夏正定厯史記)
(厯書是年書閼逢攝提格目錄書彊圉赤奮若閼逢攝/提格甲寅也彊圉赤奮若丁丑也有二十四年之差温)
(公用彝叟厯邵康節皇極經世書亦用彝叟厯康節少/自雄其才既學力慕高逺一見李之才遂從而受學廬)
(于共城百源冬不爐夏不扇夜不就席者數年覃思於/易經也皇極經世書不能違彜叟厯及其來居於洛而)
(温公亦奉祠以書局在洛相過從稔又夙所敬者也余/意其講明之間必嘗及此而决于用彜叟厯讀考異此)
(一段辭/意可見)　韓文侯薨子哀侯立
二十六年王崩子烈王喜立　魏韓趙共廢晉靖公為
家人而分其地(唐叔不/祀矣)
　　烈王(名喜安/王之子)
元年日有食之　韓滅鄭因徙都之(韓本都平陽其地/屬漢之河東郡中)
(間徙都陽翟鄭都新鄭其地屬漢之河南郡鄭桓公始/封于鄭其地屬漢之京兆後滅虢鄶而國於溱洧之間)
(故曰新鄭左傳鄭荘公所謂吾先君新邑於此是也今/韓既滅鄭自陽翟徙都之韓既都鄭故時人亦謂韓王)
(為鄭王考之戰國/策韓非子可見)　趙敬侯薨子成侯種立(種章/勇翻)
三年燕敗齊師於林狐(敗補/邁翻)魯伐齊入陽闗(徐廣曰陽/闗在鉅平)
(班志鉅平縣屬太山郡括地志陽闗故城在兖州/博城縣南二十九里其城之西臨汶水汶音問)魏伐
齊至博陵(史記正義曰博陵在濟州西界宋白曰史記/齊威王伐晉至博陵徐廣曰東郡之博平漢)
(為/縣)　燕僖公薨子桓公立　宋休公薨子辟公立(辟亦/謚法)
(之所/不載)　衞愼公薨子聲公訓立(謚法敏以敬曰愼戴/記思慮深逺曰愼)
四年趙伐衞取都鄙七十三(周禮太宰以八則治都鄙/注云都之所居曰鄙都鄙)
(卿大夫之采邑葢周之制四縣為都方四十里一千六/百井積一萬四千四百夫五都為鄙鄙五百家也此時)
(衞國褊小若都鄙七十三以成周之制率之其地/廣矣盡衞之提封未必能及此數也更俟博考)　魏
敗趙師于北藺(班志西河郡有藺縣史記正義曰在石/州其地於趙為西北故曰北藺藺離進)
(翻/)
五年魏伐楚取魯陽(左傳所謂劉累遷於魯縣即魯陽/也班志魯陽縣屬南陽郡史記正)
(義曰今汝/州魯山縣)　韓嚴遂弑哀侯國人立其子懿侯初哀侯
以韓廆為相而愛嚴遂二人甚相害也嚴遂令人刺韓
廆於朝廆走哀侯哀侯抱之人刺韓廆兼及哀侯(戰國/䇿以)
(聶政刺韓相事及并中哀侯為一事此從史記蜀本注/曰按太史公年表及韓世家於韓烈侯三年皆書聶政)
(殺韓相俠累於哀侯六年又皆書嚴遂弑哀侯以刺客/傳考之聶政殺俠累事在哀侯時以戰國䇿考之亦然)
(從傳與戰國策則是年表世家於烈侯三年書盗殺俠/累誤矣通鑑於烈侯三年載聶政刺俠累事又於哀侯)
(六年韓嚴遂殺其君哀侯是從年表世家所書蓋刺客/傳初不言并殺哀侯止戰國䇿言之通鑑豈以此疑之)
(歟故載并刺哀侯不書聶政止曰使人以此求之則通/鑑之意不以嚴仲子為嚴遂亦不以俠累為韓廆止從)
(年表世家而不信其傳也余按温公與劉道原書亦疑/此事廆户賄翻相息亮翻刺七亦翻朝直遥翻走音奏)
魏武侯薨不立太子子罃與公中緩爭立國内亂(罃於/耕翻)
(中讀/曰仲)
六年齊威王來朝是時周室微弱諸侯莫朝而齊獨朝
之天下以此益賢威王(朝直/遥翻)　趙伐齊至鄄(班志濟陰/郡有鄄城)
(縣鄄工/掾翻)　魏敗趙師于懷(班志河内郡有懐縣魏收地/形志懷州武徳郡有懷縣縣)
(管内有懷城/敗補邁翻)　齊威王召即墨大夫語之曰自子之居
即墨也毁言日至(班志即墨縣屬膠東國括地志即墨/故城在萊州膠水縣南六十里宋白)
(曰城臨墨水故曰即/墨語牛倨翻下同)然吾使人視即墨田野辟(辟讀曰/闢下同)
人民給官無事東方以寜是子不事吾左右以求助也
封之萬家召阿大夫語之曰自子守阿譽言日至(阿即/東阿)
(縣班志屬東郡譽/音余稱其美也)吾使人視阿田野不辟人民貧餒昔
日趙攻鄄子不救(鄄工/掾翻)衞取薛陵子不知(薛陵春秋薛/國之墟也班)
(志薛縣屬魯國而衞國在漢東郡陳留界薛陵/屬齊而近於衞故為所取齊後封田嬰於此)是子厚
幣事吾左右以求譽也是日烹阿大夫及左右嘗譽者
於是羣臣聳懼莫敢飾詐務盡其情齊國大治彊於天
下(譽音余治/直吏翻)　楚肅王薨無子立其弟良夫是為宣王
　宋辟公薨子剔成立(剔他/歴翻)
七年日有食之　王崩弟扁立(據班書古今人表/師古注扁音篇)是為
顯王　魏大夫王錯出奔韓(姓譜王氏之所自出非一/出太原琅邪者周靈王太)
(子晉之後北海陳留齊王田和之後東海出自姬姓高/平京兆魏信陵君之後天水東平新蔡新野山陽中山)
(章武東萊河東者殷王子比干為紂所害子孫以王者/之後號曰王氏余謂此皆後世以諸郡著姓言之耳春)
(秋之時自有王姓/莫能審其所自出)公孫頎謂韓懿侯曰魏亂可取也(公/孫)
(姓也黄帝公孫/氏頎渠希翻)懿侯乃與趙成侯合兵伐魏戰于濁澤
大破之遂圍魏(史記正義曰徐廣以為長社濁澤非也/括地志云濁水源出蒲州解縣東北平)
(地爾時魏都安邑韓趙伐魏豈至河南/長社邪解縣濁水近於魏都當是也)成侯曰殺罃立
公中緩割地而退我二國之利也懿侯曰不可殺魏君
暴也割地而退貪也不如兩分之魏分為兩不彊於宋
衞則我終無魏患矣趙人不聽懿侯不悦以其兵夜去
趙成侯亦去罃遂殺公中緩而立(中讀/曰仲)是為惠王太史
公曰魏惠王所以身不死國不分者二國之謀不和也
若從一家之謀魏必分矣故曰君終無適子其國可破
也(索隱曰蓋古人之言及俗/説故云故曰適讀曰嫡)
　
　
　
　
　
　
　
　
　
　
　
　
　
　
　資治通鑑卷一
