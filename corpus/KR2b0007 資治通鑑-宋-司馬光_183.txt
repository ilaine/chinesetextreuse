
　資治通鑑卷一百八十二　宋　司馬光　撰
　　　　　　　　　　　　　　胡三省　音註
　隋紀六(起昭陽作噩盡旃/䝉大淵獻凡三年)
　　煬皇帝中
大業九年春正月丁丑詔徴天下兵集涿郡始募民為
驍果(為驍果作逆張/本驍古堯翻)修遼東古城以貯軍糧(漢晉以來/遼東郡皆)
(治襄平慕容氏始鎮平郭前伐髙麗圍遼東言即漢/襄平城今言復修古城盖城郭有遷徙也貯下吕翻)
靈武賊帥白瑜娑(帝改靈州為靈武郡帥所類翻娑桑/何翻  考異曰隋書作白榆妄今從)
(略/記)劫掠牧馬北連突厥(厥九/勿翻)隴右多被其患(被皮/義翻)謂之
奴賊　戊戍赦天下　己亥命刑部尚書衛文昇等輔
代王侑留守西京(是後李淵得以尊/立代王守手又翻)　二月壬午詔宇
文述以兵糧不繼遂陷王師(事見上/卷上年)乃軍吏失於支科
非述之罪宜復其官爵(年考異曰雜記在去/  十二月今從隋書)尋又加開
府儀同三司　帝謂侍臣曰髙麗小虜侮慢上國今抜
海移山猶望克果(克能也果决/也麗力知翻)况此虜乎乃復議伐髙
麗(復扶/又翻)左光祿大夫郭榮諫曰戎狄失禮臣下之事千
鈞之弩不為鼷䑕發機(杜襲諫曹操嘗有是/言鼷音奚小䑕也)柰何親辱
萬乘以敵小冦乎(乘䋲/證翻)帝不聽　二月丙子濟隂孟海
公起為盗保㨿周橋(帝改曹州為濟/隂郡濟子禮翻)衆至數萬見人稱
引書史輙殺之　丁丑發丁男十萬城大興(大興城/西京城)
戊寅帝幸遼東命民部尚書樊子葢等(開皇三年改度/支尚書為户部)
(尚書帝又改為民部/尚書併曹郎亦改之)輔越王侗留守東都(是後遂階王/世充僭竊侗)
(他紅/翻)　時所在盗起齊郡王薄孟讓北海郭方預清河
張金稱平原郝孝徳河間格謙勃海孫宣雅各聚衆攻
剽(帝改青州為北海郡瀛州為河間郡滄州為勃海郡/姓苑格姓允格之後東觀漢記有侍御史東平相格)
(班稱尺證翻郝呼各翻/格古百翻剽匹妙翻)多者十餘萬少者數萬人(少詩/沼翻)
山東苦之天下承平曰乆人不習戰郡縣吏每與賊戰
望風沮敗(沮在/吕翻)唯齊郡丞閺鄉張須陀(隋志閺鄉縣屬/河南郡本湖城)
(開皇十六年/改焉閺音旻)得士衆心勇决善戰將郡兵擊王薄於泰
山下(隋志泰山在魯郡慱城縣湏/陀葢越郡城而戰將即亮翻)薄恃其驟勝不設備
須陀掩擊大破之薄收餘兵北度河湏陀追擊於臨邑
又破之(隋志臨邑/縣屬齊郡)薄北連孫宣雅郝孝徳等十餘萬攻
章丘(隋志章丘縣舊曰髙唐開/皇十六年改焉亦屬齊郡)須陀帥歩騎二萬擊之
賊衆大敗賊帥裴長才等衆二萬掩至城下大掠須陀
未暇集兵帥五騎與戰(帥讀曰率賊帥所/類翻騎竒寄翻)賊競赴之圍
百餘重身中數創(重直龍翻中竹/仲翻創初良翻)勇氣彌厲㑹城中兵
至賊稍却須陀督衆擊之長才等敗走庚子郭方預等
合軍攻陷北海大掠而去須陀謂官屬曰賊恃其彊謂
我不能救吾今速行破之必矣乃簡精兵倍道進擊大
破之斬數萬級前後獲賊輜重不可勝計(重直用翻/勝音升)歴
城羅士信(厯城縣舊置濟南/郡隋為齊郡治所)年十四從須陀擊賊於濰
水上(隋志濰水在北海/郡下宻縣濰音維)賊始布陳士信馳至陳前刺殺
數人(陳讀曰陣下/同刺七亦翻)斬一人首擲空中以稍盛之掲以畧
陳賊徒愕眙莫敢近(矟色角翻盛受也時征翻掲其謁/翻擔掲也眙丑吏翻近其靳翻)
須陀因引兵奮擊賊衆大潰士信逐北每殺一人劓其
鼻懐之(劓魚/器翻)還以騐殺賊之數須陀歎賞引置左右每
戰須陀先登士信為副帝遣使慰諭并畫須陀士信戰
陳之狀而觀之(使疏吏翻/畫與晝通)　夏四月庚午車駕度遼壬
申遣宇文述與上大將軍楊義臣趣平壤(趣七/喻翻)　左光
祿大夫王仁恭出扶餘道仁恭進軍至新城(新城在南/蘇城之西)
髙麗兵數萬拒戰仁恭帥勁騎一千擊破之髙麗嬰城
固守帝命諸將攻遼東聽以便宜從事(麗力知翻帥讀/曰率騎竒寄翻)
(將即/亮翻)飛樓橦雲梯地道四面俱進(橦宅/江翻)晝夜不息而髙
麗應變拒之二十餘日不拔主客死者甚衆(守者為主/攻者為客)
衝梯竿長十五丈驍果吳興沈光升其端(隋志吳郡烏/程縣舊置吳)
(興郡史以舊郡名書長/直亮翻驍堅堯翻下同)臨城與髙麗戰短兵接殺十數
人髙麗競擊之而墜未及地適遇竿有垂絙(絙古恒/翻索也)光
接而復上(復扶又翻/上時掌翻)帝望見壯之即拜朝散大夫(朝直/遙翻)
(散悉/但翻)恒置左右(恒户/登翻)　禮部尚書楊𤣥感驍勇便騎射
好讀書喜賔客(騎竒寄翻好呼到/翻下同喜許記翻)海内知名之士多與
之遊與蒲山公李密善密弼之曾孫也(李密襲爵蒲山/郡公蒲山郡闕)
(李弼宇文氏/佐命功臣)少有才略志氣雄遠輕財好士為左親侍
(隋制左右翊衛府領親勲武三/侍左親侍屬左翊衛少詩照翻)帝見之謂宇文述曰向
者左仗下黑色小兒聸視異常勿令宿衛述乃諷密使
稱病自免密遂屏人事(屏必/郢翻)專務讀書嘗乘黄牛讀漢
書楊素遇而異之因召至家與語大悦謂其子𤣥感等
曰李密識度如此汝等不及也由是𤣥感與為深交時
或侮之密曰人言當指實寧可面諛若决機兩陳之間
喑嗚咄嗟使敵人震懾(陳讀曰陣喑於今翻/咄當没翻懾之渉翻)密不如公
驅䇿天下賢俊各申其用公不如密豈可以階級稍崇
而輕天下士大夫邪𤣥感笑而服之(李密事/始此)素恃功驕
倨朝宴之際或失臣禮(朝直遙/翻下司)帝心銜而不言素亦覺
之及素薨帝謂近臣曰使素不死終當族滅𤣥感頗知
之且自以累世貴顯在朝文武多父之故吏見朝政日
紊(紊音/問)而帝多猜忌内不自安乃與諸弟濳謀作亂帝
方事征伐𤣥感自言世荷國恩願為將領帝喜曰將門
必有將相門必有相固不虚也(荷下可翻將即/亮翻相悉亮翻)由是寵
遇日隆頗預朝政帝伐髙麗命𤣥感於黎陽督運遂與
虎賁郎將王仲伯汲郡贊治趙懐義等謀(按隋志帝改/州為郡郡置)
(太守罷長史司馬置賛務一人以貳之賛務即賛治/也隋書成於唐臣避髙宗名故改治為務治直吏翻)故
逗遛漕運不時進發(逗音豆/遛音留)欲令度遼諸軍乏食帝遣
使者促之(令力丁翻/使疏吏翻)𤣥感揚言水路多盗不可前後而
發𤣥感弟虎賁郎將𤣥縱鷹揚郎將萬石並從幸遼東
𤣥感濳遣人召之二人皆亡還萬石至髙陽(高陽縣屬/河間郡)
為監事許華所執(按唐六典武庫署太倉署皆有/監事葢因隋制也監工銜翻)斬於
涿郡時右驍衛大將軍來䕶兒以舟師自東萊將入海
趣平壤𤣥感遣家奴偽為使者從東方來詐稱䕶兒反
(驍堅/堯翻)六月乙巳𤣥感入黎陽閉城大索男夫(索山/客翻)取帆
布為牟甲(帆施於船上以汎風時軍興織/蒲不給擬布為之牟兠牟也)署官屬皆凖
開皇之舊(不用帝所/改官制)移書傍郡以討䕶兒為名各令發
兵㑹於倉所(倉謂黎/陽倉)郡縣官有幹用者𤣥感皆以運糧
追集之以趙懐義為衛州刺史東光尉元務本為黎州
刺史河内郡主簿唐禕為懐州刺史(復開皇之制以郡/為州以太守為刺)
(史隋志州郡皆置主簿東光縣屬平原郡宋白曰今定/遠軍治東光縣漢舊縣也故城在今縣東二十里齊天)
(保七年移於今縣東南三十里陶氏故城隋開皇三年/又移於後魏廢勃海郡城縣置令丞尉正禕許韋翻)
(考異曰雜記作懐州/司功書佐今從隋書)治書侍御史游元(隋御史臺置治/書侍御史二員)
(帝增為正五/品治直之翻)督運在黎陽𤣥感謂曰獨夫肆虐陷身絶
域此天亡之時也我今親帥義兵以誅無道卿意如何
元正色曰尊公荷國寵靈近古無比公之弟兄青紫交
映當謂竭誠盡節上荅鴻恩豈意墳土未乾(帥讀曰率/荷下可翻)
(乾音/干)親圖反噬僕有死而已不敢聞命𤣥感怒而囚之
屢脅以兵不能屈乃殺之元明根之孫也(游明根元魏/太和中以儒)
(名/)𤣥感選運夫少壯者得五千餘人(少詩/照翻)丹陽宣城篙
梢三千餘人(帝改蔣州為丹陽郡改宣州為宣城郡/篙梢習於用舟者篙音髙進船竿也)刑
三牲誓衆且諭之曰主上無道不以百姓為念天下騷
擾死遼東者以萬計今與君等起兵以救兆民之弊何
如衆皆踴躍稱萬嵗乃勒兵部分(分扶/問翻)唐禕自𤣥感所
逃歸河内先是𤣥感隂遣家僮至長安(先悉/薦翻)召李密及
弟𤣥挺赴黎陽及舉兵密適至𤣥感大喜以為謀主謂
密曰子常以濟物為己任今其時矣計將安出密曰天
子出征逺在遼外去幽州猶隔千里南有巨海北有强
胡中間一道理極艱危公擁兵出其不意長驅入薊據
臨渝之險(臨渝闗隋屬平州盧龍縣即所謂盧龍/之險也顔師古曰渝音喻今多讀如榆)扼其
咽喉(咽於/賢翻)歸路既絶髙麗聞之必躡其後不過旬月資
糧皆盡其衆不降則潰可不戰而擒此上計也(麗力知/翻降户)
(江/翻)𤣥感曰更言其次密曰關中四塞天府之國雖有衛
文昇不足為意今帥衆鼓行而西(帥讀曰/率下同)經城勿攻直
取長安收其豪傑撫其士民據險而守之天子雖還失
其根本可徐圖也𤣥感曰更言其次密曰簡精鋭晝夜
倍道襲取東都以號令四方但恐唐禕告之先已固守
(禕許/韋翻)若引兵攻之百日不克天下之兵四面而至非僕
所知也𤣥感曰不然今百官家口並在東都若先取之
足以動其心且經城不拔何以示威(其後𤣥感攻𢎞農/自速敗亡其識度)
(已見/於此)公之下計乃上䇿也遂引兵向洛陽遣楊𤣥挺將
驍勇千人為前鋒(將即亮翻下/同驍堅堯翻)先取河内唐禕㨿城拒
守𤣥挺無所獲禕又使人告東都越王侗與樊子葢等
勒兵為備(果如李密所/料侗他紅翻)修武民相帥守臨清關(修武縣/屬河内)
(郡/)𤣥感不得度乃於汲郡南渡河從之者如市使弟積
善將兵三千自偃師南緣洛水西入(隋志偃師縣舊廢/開皇十六年復置)
(屬河/南郡)𤣥挺自白司馬坂逾邙山南入(白司馬坂在邙山/北邙山在洛城北)
(坂音/反)𤣥感將三千餘人隨其後相去十里許自稱大軍
其兵皆執單刀栁楯(楯食尹翻干/也以扜弓矢)無弓矢甲胄東都遣
河南令達奚善意(隋志河南縣/帶河南郡)將精兵五千人拒積善
將作監河南贊治裴𢎞䇿將八千人拒𤣥挺(治直/吏翻)善意
度洛南營於漢王寺明日積善兵至不戰自潰鎧仗皆
為積善所取𢎞䇿出至白司馬坂一戰敗走棄鎧仗者
大半(鎧可/亥翻)𤣥挺亦不追𢎞䇿退三四里收散兵復結陳
以待之(復扶又翻/陳讀曰陣)𤣥挺徐至坐息良乆忽起擊之𢎞䇿
又敗如是五戰丙辰𤣥挺直抵太陽門𢎞䇿將十餘騎
馳入宫城自餘無一人返者皆歸於𤣥感𤣥感屯上春
門(隋志河南郡舊置洛州大業元年移都改曰豫州東/面三門北曰上春中曰建陽無太陽門當考將即亮)
(翻劉考異曰𤣥感傳云屯兵上春門又云屯兵尚書省/按  仁軌河洛記東都羅郭東面北頭第一曰上春門)
(唐改曰上東門又尚書省在/宣仁門内𤣥感不容至此)每誓衆曰我身為上柱國
家累鉅萬金至於富貴無所求也今不顧滅族者但為
天下解倒懸之急耳(為于/偽翻)衆皆悦父老爭獻牛酒子弟
詣軍門請自効者日以千數内史舍人韋福嗣洸之兄
子也(韋洸著聲績於平/陳之後洸古黄翻)從軍出拒𤣥感為𤣥感所獲𤣥
感厚禮之使與其黨胡師耽共掌文翰𤣥感令福嗣為
書遺樊子葢數帝罪惡(遺于季翻/數所具翻)云今欲廢昏立明願
勿拒小禮自貽伊戚樊子葢新自外藩入為京官(樊子/葢自)
(涿郡留守為/東都留守)東都舊官多慢之至於部分軍事未甚承
稟(分扶/問翻)裴𢎞䇿與子葢同班(賛治次留守立/班故言同班)前出討賊
失利子葢更使出戰不肯行子葢命引出斬之以狥國
子祭酒河東楊汪小有不恭(楊汪傳本𢎞農華隂/人曾祖順徙河東)子葢
又將斬之汪頓首流血乃得免於是將吏震肅無敢仰
視(是將子/亮翻)令行禁止𤣥感盡鋭攻城子葢隨方拒守𤣥
感不能克然達官子弟應募從軍者聞𢎞䇿死皆不敢
入城韓擒虎子世咢(咢五/各翻)觀王雄子恭道虞世基子柔
來䕶兒子淵裴藴子爽大理卿鄭善果子儼周羅㬋子
仲等四十餘人皆降於𤣥感(降户江/翻下同)𤣥感悉以親重要
任委之善果譯之兄子也(鄭譯髙/祖佐命)𤣥感收兵得五萬餘
人分五千守慈磵道(隋志河南郡壽/安縣有慈磵)五千守伊闕道(隋/志)
(河南郡伊闕縣舊曰新城開皇/十八年改名以伊闕山名縣也)遣韓世咢將三千人圍
滎陽(隋志滎陽縣屬滎陽郡/郡治管城滎陽在郡西)顧覺將五千人取虎牢(隋/志)
(滎陽郡汜水縣舊曰成臯即虎牢也開皇/十八年改曰汜水大業初置虎牢都尉府)虎牢降(降户/江翻)
以覺為鄭州刺史鎮虎牢代王侑使刑部尚書衛文昇
帥兵四萬救東都(代王侑時守長安帥讀曰率衆考異/曰隋書云歩騎七萬按𤣥感  不過)
(十萬而下云衆寡/不敵今從雜記)文昇至華隂掘楊素冢(隋志華隂縣/屬京兆郡楊)
(素世居華隂死/葬焉華户化翻)焚其骸骨示士卒以必死遂鼓行出崤
澠直趨東都城北(崤崤谷澠澠池澠/彌兖翻趨七喻翻)𤣥感逆拒之文昇
且戰且行屯於金谷(金谷即晉石崇之金谷也水經注/榖水自千金堨東逕睪門橋又東)
(左㑹金谷水水出太白原東南流/厯金谷謂之金谷澗在河南縣界)遼東城乆不拔帝遣
造布囊百餘萬口滿貯土(貯丁/吕翻)欲積為魚梁大道(築道/若魚)
(梁/然)闊三十歩髙與城齊使戰士登而攻之又作八輪樓
車(樓車下/施八輪)髙出於城夾魚梁道欲俯射城内(射而/亦翻)指期
將攻城内危蹙㑹楊𤣥感反書至帝大懼引納言蘇威
入帳中謂曰此兒聰明得無為患威曰人識是非審成
敗乃謂之聰明(夫音/扶)𤣥感麤疎必無所慮但恐因此寖
成亂階耳帝又聞達官子弟皆在𤣥感所益憂之兵部
侍郎斛斯政素與𤣥感善𤣥感之反政與之通謀𤣥縱
兄弟亡歸政濳遣之帝將窮治𤣥縱等黨與(治直/之翻)政内
不自安戊辰亡奔髙麗(史言叚文振之/言驗麗力知翻)庚午夜二更(二/更)
(乙夜也甲乙丙丁戊分為五夜守卒分畨/守漏鳴鼓以相警謂之持更更工衡翻)帝密召諸將
使引軍還(還從宣翻/又音如字)軍資器械攻具積如丘山營壘帳
幕案堵不動皆棄之而去衆心忷懼(忷許/拱翻)無復部分諸
道分散(復扶又翻部/分扶問翻)髙麗即時覺之然不敢出但於城
内鼓譟至來日午時方漸出外四遠覘偵(覘丑亷翻又/丑塹翻偵丑)
(鄭/翻)猶疑隋軍詐之經二日乃出數千兵追躡畏隋兵之
衆不敢逼常相去八九十里將至遼水知御營畢度乃
敢逼後軍時後軍猶數萬人髙麗隨而抄擊最後羸弱
數千人為所殺略(麗力知翻抄楚/交翻羸倫為翻)初帝再征髙麗復問
太史令庾質曰今叚何如(今叚言自今以後一/叚事也復扶又翻)對曰臣
實愚迷猶執前見(庾質前對見/上卷八年)陛下若親動萬乘勞費
實多(乘繩/證翻)帝怒曰我自行猶不克直遣人去安得有功
及還謂質曰卿前不欲我行當為此耳(還從宣翻又音/如字為于偽翻)
𤣥感其有成乎質曰𤣥感地勢雖隆素非人望因百姓
之勞兾幸成功今天下一家未易可動(易以/䜴翻)帝遣虎賁
郎將陳稜攻元務本於黎陽又遣左翊衛大將軍宇文
述右候衛將軍屈突通乘傳發兵以討𤣥感(屈區勿翻/傳株戀翻)
來䕶兒至東萊聞𤣥感圍東都召諸將議旋軍救之諸
將咸以無敕不宜擅還固執不從䕶兒厲聲曰洛陽被
圍心腹之疾髙麗逆命猶疥癬耳(將即亮翻被皮義/翻疥癬皮膚之疾)公
家之事知無不為專擅在吾不關諸人有沮議者軍法
從事(沮在/吕翻)即日廻軍令子𢎞整馳驛奏聞帝時還至涿
郡已敕䕶兒救東都見𢎞整甚悦(按隋書來䕶兒傳/𢎞整䕶兒之二子)賜
䕶兒璽書曰公旋師之時是朕敕公之日君臣意合遠
同符契先是右武候大將軍李子雄坐事除名今從軍
自効從來䕶兒在東萊帝疑之(按隋書子雄傳因𤣥感/反而疑之璽斯氏翻先)
(悉薦/翻)詔鎻子雄送行在所子雄殺使者逃奔𤣥感(使䟽/吏翻)
衛文昇以歩騎二萬度瀍水(水經瀍水出河南榖城縣/北山東過洛陽偃師而入)
(于洛騎竒寄/翻瀍音㕓)與𤣥感戰𤣥感屢破之𤣥感每戰身先士
卒(先悉/薦翻)所向摧陷又善撫悦其下皆樂為致死(樂音洛/為于偽)
(翻/)由是每戰多捷衆益盛至十萬人文昇衆寡不敵死
傷大半且盡(地考異曰雜記曰每戰刄纔接官軍皆坐/  棄甲以白布裹頭聴賊所掠前後十三)
(戰皆不利今/從文昇傳)乃更進屯邙山之陽與𤣥感决戰一日十
餘合㑹楊𤣥挺中流矢死(中竹/仲翻)𤣥感軍乃稍却秋七月
癸未餘杭民劉元進起兵以應𤣥感元進手長尺餘(手/長)
(尺餘言自指至掌腕/横紋之長長直亮翻)臂垂過膝(言臂垂則其手/過膝過古禾翻)自以相
表非常(相息/亮翻)隂有異志㑹帝再發三吳兵征髙麗三吳
兵皆相謂曰往嵗天下全盛吾輩父兄征髙麗者猶大
半不返(此指八/年事)今已罷弊復為此行(罷讀曰疲/復扶又翻)吾屬無
遺類矣由是多亡命郡縣捕之急聞元進舉兵亡命者
雲集旬月間衆至數萬始楊𤣥感至東都自謂天下響
應得韋福嗣委以心膂不復專任李密(復扶/又翻)福嗣每畫
䇿皆持兩端密揣知其意(揣初/委翻)謂𤣥感曰福嗣元非同
盟實懐觀望明公初起大事而姦人在側聽其是非必
為所誤請斬之𤣥感曰何至於此密退謂所親曰楚公
好反而不欲勝(𤣥感襲爵楚國公/故稱之好呼到翻)吾屬今為虜矣李子
雄勸𤣥感速稱尊號𤣥感以問密密曰昔陳勝自欲稱
王張耳諫而被外(事見七卷秦二世/元年被皮義翻)魏武將求九錫荀
彧止而見誅(事見六十六卷漢/獻帝建安十七年)今者密欲正言還恐追
縱二子阿䛕順意又非密之本圖何者兵起以來雖復
頻捷(復扶又翻/下葢復同)至於郡縣未有從者東都守禦尚彊天
下救兵益至公當挺身力戰早定關中廼亟欲自尊何
示人不廣也(亟已/力翻)𤣥感笑而止屈突通引兵屯河陽宇
文述繼之𤣥感問計於李子雄子雄曰通曉習兵事若
一得度河則勝負難决不如分兵拒之通不能濟則樊
衛失援(樊衛謂樊子/葢衛文昇也)𤣥感然之將拒通樊子葢知其謀
數擊其營𤣥感不得往(斯亦伐謀之一也使援兵不合/樊子葢堅守都城兵何由解數)
(所角翻下/軍數同)通濟河軍於破陵(破陵當在河陽/南岸洛城東北)𤣥感分為
兩軍西抗文昇東拒通子葢復出兵大戰𤣥感軍屢敗
與其黨謀之李子雄曰東都援軍益至我軍數敗不可
乆留不如直入闗中開永豐倉以振貧乏(新唐志華隂/縣有永豐倉)
(葢隋所/置也)三輔可指麾而定(此指言漢/三輔之地)據有府庫東面而
爭天下亦霸王之業也李密曰𢎞化留守元𢎞嗣握彊
兵在隴右(帝改慶州為𢎞化/郡其地屬隴右)可聲言其反遣使迎公因
此入關可以紿衆(使疏吏翻/紿徒亥翻)㑹華隂諸楊請為鄉導(華/隂)
(諸楊𤣥感之宗黨也/華户化翻鄉讀曰嚮)壬辰𤣥感解東都圍引兵西趣潼
闗(潼關在華隂/縣趣七喻翻)宣言我已破東都取闗西矣宇文述等
諸軍躡之至𢎞農宫(隋志河南郡陜縣後魏置陜州恒/農郡開皇初廢郡大業初廢州置)
(𢎞農宫恒農即𢎞農/後魏避諱改曰恒農)父老遮説𤣥感曰宫城空虚又多
積粟攻之易下(説式芮翻/易以豉翻)𤣥感以為然𢎞農太守蔡王
智積(觀此則帝廢陜州改為𢎞農郡也/智積高祖弟整之子守式又翻)謂官屬曰𤣥感
聞大將軍至欲西圖關中若成其計則難克也當以計
縻之使不得進不出一旬可以成擒及𤣥感軍至城下
智積登陴詈之(陴符支翻城上女/垣詈力智翻罵也)𤣥感怒留攻之李密
諫曰公今詐衆西入軍事貴速况乃追兵將至安可稽
留若前不得據關(謂據潼/關也)退無所守大衆一散何以自
全𤣥感不從遂攻之燒其城門智積於内益火𤣥感兵
不得入三日不拔乃引而西至閺鄉(閺音/旻)宇文述衛文
昇來䕶兒屈突通等軍追及於皇天原(水經注玉澗水/南出王溪北流)
(逕皇天原西周固記開山東首上平慱方可里餘三面/壁立高千許仭漢世祭天於其上名之為皇天原上有)
(漢武思子臺又北逕閺鄉城西又有全鳩澗水出/南山北逕皇天原東隋志閺鄉縣有玉澗全鳩澗)𤣥感
上槃豆(即西魏將于謹所攻/拔盤豆也上時掌翻)布陳亘五十里(陳讀曰陣/下同亘古)
(鄧/翻)且戰且行𤣥感一日三敗八月壬寅𤣥感陳於董杜
原諸軍擊之𤣥感大敗獨與十餘騎奔上洛(帝改商州/為上洛郡)
(𤣥感欲由華陽以奔上/洛也騎竒寄翻下同)追騎至𤣥感叱之皆反走至葭
蘆戍(葭音/加)獨與弟積善徒步走自度不免(度徒/洛翻)謂積善
曰我不能受人戮辱汝可殺我積善抽刀斫殺之因自
刺不死(刺七/亦翻)為追兵所執與𤣥感首俱送行在所磔𤣥
感尸於東都市三日復臠而焚之(磔陟格翻復扶/又翻臠力兖翻)𤣥感
弟𤣥奬為義陽太守(隋志義陽郡齊梁之司州後魏改/曰郢州後周改曰申州大業初改)
(義州尋改為義/陽郡守式又翻)將赴𤣥感為郡丞周旋玉所殺(隋書楊/𤣥感傳)
(作周/旋玉)仁行為朝請大夫伏誅於長安(楊素之門於是/滅矣朝直遙翻)𤣥
感之圍東都也梁郡民韓相國舉兵應之(帝改宋州為/梁郡相息亮)
(翻/)𤣥感以為河南道元帥(帥所/類翻)旬月間衆十餘萬攻剽
郡縣至襄城(隋志襄城郡東魏置北荆州後周改曰和/州開皇初改為伊州大業初改為汝州尋)
(改為郡剽/匹妙翻)聞𤣥感敗衆稍散為吏所獲傳首東都帝以
元𢎞嗣斛斯政之親也留守𢎞化郡(隋書元𢎞嗣傳/云屯兵安定)遣
衛尉少卿李淵馳徃執之(少始/照翻)因代為留守關右十三
郡兵皆受徴發(十三郡天水隴西金城枹罕臨洮漢陽/靈武朔方平凉𢎞化延安雕隂上郡也)
淵御衆寛簡人多附之帝以淵相表竒異(相息/譛翻)又名應
圖䜟忌之(䜟楚/譛翻)未幾徴詣行在所淵遇疾未謁(謁見也/幾居豈)
(翻/)其甥王氏在後宫帝問曰汝舅來何遲王氏以疾對
帝曰可得死否淵聞之懼因縱酒納賂以自晦(李淵事/始此)
　癸夘吳郡朱爕晉陵管崇聚衆冦掠江左(隋志吳郡/陳置吳州)
(平陳改曰蘇州大業初復曰吳州尋改為/吳郡毗陵郡平陳置常州帝改為晉陵郡)爕本還俗道
人渉獵經史頗知兵灋形容眇小為崑山縣慱士(劉昫/曰崑)
(山本漢婁縣地梁分婁縣置信義縣又分信義置崑山/縣取縣界山名時屬吳郡隋制縣慱士不見于志葢在)
(曹佐市/令之下)與數十學生起兵民苦役者赴之如歸崇長大
美姿容志氣倜儻(倜他/狄翻)隠居常熟(常熟吳晉南沙之地/本屬吳縣晉分吳縣)
(置海虞縣梁置常熟縣劉昫曰今崑山縣東一/百三十里常熟故城是也隋治南沙城屬吳郡)自言有
王者相(相息/亮翻)故羣盗相與奉之時帝在涿郡命虎牙郎
將趙六兒將兵萬人屯楊子(楊子地名時屬江都/縣將即亮翻下同)分為
五營以備南賊(南賊謂劉元/進及崇爕等)崇遣其將陸顗度江夜襲
六兒破其兩營收其器械軍資而去(顗魚/豈翻)衆益盛至十
萬　辛酉司農卿雲陽趙元淑坐楊𤣥感黨伏誅(隋書/楊𤣥)
(感傳作博陵趙元淑此言雲陽隋志博陵郡舊/定州雲陽縣屬京兆郡地理相去逺甚當考)帝使大
理卿鄭善果御史大夫裴藴刑部侍郎骨儀與留守樊
子葢推𤣥感黨與(帝置六部侍郎以貳尚書之職守式/又翻推尋也考鞠也  考異曰雜記)
(作滑儀今從隋書雜記推𤣥感黨在/十月疑太晩今因誅趙元淑言之)儀本天竺胡人也
(隋書隂壽傳言骨儀京兆長安人/葢本天竺胡人而居京兆長安也)帝謂藴曰𤣥感一呼
而從者十萬(呼火/故翻)益知天下人不欲多多即相聚為盗
耳不盡加誅無以懲後子葢性既殘酷藴復受此㫖(復/扶)
(又/翻)由是峻灋治之(治直/之翻)所殺三萬餘人皆籍没其家枉
死者大半流徙者六千餘人𤣥感之圍東都也開倉賑
給百姓凡受米者皆阬之於都城之南𤣥感所善文士
㑹稽虞綽琅邪王胄(隋志㑹稽郡梁置東楊州平陳改/曰吳州大業初改越州尋復改為)
(㑹稽郡琅邪郡舊置北徐州後周改曰沂/州帝復改為琅邪郡㑹古外翻邪讀曰耶)俱坐徙邊綽
胄亡命捕得誅之帝善屬文(屬之/欲翻)不欲人出其右薛道
衡死(道衡死見/上卷五年)帝曰更能作空梁落燕泥否王胄死帝
誦其佳句曰庭草無人隨意綠復能作此語邪(復扶/又翻)帝
自負才學每驕天下之士嘗謂侍臣曰天下皆謂朕承
籍緒餘而有四海設令朕與士大夫髙選亦當為天子
矣(令力/丁翻)帝從容謂秘書郎虞世南曰我性不喜人諫(從/千)
(容翻喜/許記翻)若位望通顯而諫以求名彌所不耐至於卑賤
之士雖少寛假然不置之地上(少詩沼翻/卒子恤翻)汝其知之世
南世基之弟也　帝使裴矩安集隴右因之㑹寧存問
曷薩那可汗部落(八年帝處曷薩那部落于㑹寧今遣/矩存問之薩桑葛翻可從刋入聲汗)
(音/寒)　遣闕度設冦掠吐谷渾以自富還而奏狀帝大賞
之(吐從暾入聲谷音浴還/音旋又如字賞稱奬也)　九月己夘東海民彭孝才
起為盗(帝改海州/為東海郡)有衆數萬　甲午車駕至上谷(隋志/開皇)
(元年以易縣置易州帝改為上谷郡按秦置上谷郡本/治沮易王隠晉書地道志曰郡在谷之頭故因以上谷)
(名焉隋之易縣則漢涿郡/故安縣地也非古上谷)以供費不給免太守虞荷等
官(守武/又翻)閏月己巳幸博陵　冬十月丁丑賊帥吕明星
圍東郡(東郡古白馬之地隋開皇九年置杞州十六年/改滑州大業二年改為兖州尋改為東郡帥所)
(類/翻)虎賁郎將費青奴擊破之(賁音奔將即亮翻陳湘姓/林曰費氏音蜚夏禹之後)
(趙明誠曰費字有兩姓音讀不同源流亦異其一音蜚/嬴姓出於伯益之後史記所載費昌費中楚費無極漢)
(費將軍費直費長房費禕之徒是其後也其一音/秘出於魯季友姓苑所載琅邪費氏則是其後也)　劉
元進帥其衆將度江(帥讀/曰率)㑹楊𤣥感敗朱爕管崇共迎
元進推以為主㨿吳郡稱天子爕崇俱為尚書僕射署
置百官毗陵東陽㑹稽建安豪傑多執長吏以應之(帝/改)
(婺州為東陽郡大業初改泉州為閩州/尋改為建安郡長知兩翻㑹工外翻)帝遣左屯衛大
將軍代人吐萬緒(隋書吐萬緒代郡鮮卑人吐萬葢鮮/卑複姓也隋志大業初於馬邑善陽)
(縣置/代郡)光祿大夫下邽魚俱羅(隋志下邽縣屬馮翊郡風/俗通魚姓宋公子魚之後)
將兵討之(將即亮翻/又音如字)　十一月己酉右候衛將軍馮孝
慈討張金稱於清河孝慈敗死(稱尺證翻帝改/貝州為清河郡)　楊𤣥
感之西也韋福嗣亡詣東都歸首(嗣祥吏翻/首手又翻)是時如其
比者皆不問樊子葢收𤣥感文簿得其書草(即福嗣所/草遺子葢)
(之/書)封以呈帝帝命執送行在李密亡命為人所獲亦送
東都(詢考異曰隋書密傳云密間行入關與𤣥感從叔/  相隨匿於馮翊詢妻之舍尋為鄰人所告遂捕)
(獲囚於京兆獄又云及出關外防禁漸弛又云至邯鄲/密等七人皆穿墻而遁唐書雖不云囚於京兆獄亦云)
(出闗按密若自關中送髙陽不當與韋福嗣同行/今從賈閏甫蒲山公傳及劉仁軌河洛行年記)樊子
葢鎻送福嗣密及楊積善王仲伯等十餘人詣髙陽密
與王仲伯等竊謀亡去悉使出其所齎金以示使者曰
吾等死日此金並留付公幸用相瘞(使疏吏翻下/同瘞於計翻)其餘
即皆報徳使者利其金許諾防禁漸弛密請通市酒食
每宴飲諠譁竟夕使者不以為意行至魏郡石梁驛飲
防守者皆醉穿墻而逸(帝改相州為魏郡飲防之飲於/禁翻  考異曰河洛記曰左梁)
(驛今從蒲/山公傳)密呼韋福嗣同去福嗣曰我無罪天子不過
一面責我耳至髙陽帝以書草示福嗣收付大理宇文
述奏凶逆之徒臣下所當同疾若不為重灋無以肅將
來帝曰聽公所為十二月甲申述就野外縛諸應刑者
於格上以車輪括其頸使文武九品以上皆持兵斫射
(射而/亦翻)亂發矢如蝟毛支體糜碎猶在車輪中積善福嗣
仍加車裂皆焚而揚之積善自言手殺𤣥感冀得免死
帝曰然則梟類耳因更其姓曰梟氏(梟食母説文曰不/孝鳥更工衡翻梟)
(古堯/翻)　唐縣人宋子賢善幻術(隋志唐縣屬博陵郡幻/術者化無為有以眩惑)
(人幻户/辦翻)能變佛形自稱彌勒出世遠近信惑遂謀因無
遮大㑹舉兵襲乘輿(天子曰乘輿/乘繩證翻)事泄伏誅并誅黨與
千餘家扶風桑門向海明亦自稱彌勒出世人有歸心
者輙獲吉夢由是三輔人翕然奉之(帝改岐州為扶風/郡扶風漢三輔之)
(一/也)因舉兵反衆至數萬丁亥海明自稱皇帝改元白烏
詔太僕卿楊義臣擊破之　帝召衛文昇樊子葢詣行
在慰勞之賞賜極厚遣還所任(賞其拒討楊𤣥感之功/遣各還留臺勞力到翻)
　劉元進攻丹陽(隋書吐萬緒傳云時元進以兵攻潤/州按唐志武徳三年始以延陵縣地)
(置潤州而潤州管下丹陽縣本曲阿亦唐改名元進所/攻葢此丹陽非隋志之丹陽郡隋之丹陽郡治石頭城)
(隋書成於武徳之後書潤州/書丹陽皆以唐州縣書之也)吐萬緒濟江擊破之元進
解圍去緒進屯曲阿(觀此及以隋書證之/則元進所攻正潤州)元進結栅拒
緒相持百餘日緒擊之賊衆大潰死者以萬數元進挺
身夜遁保其壘朱爕管崇等屯毗陵連營百餘里緒乘
勝進擊復破之賊退保黄山(隋志吳縣/有黄山)緒圍之元進爕
僅以身免於陳斬崇及其將卒五千餘人(陳讀曰陣/將即亮翻)收
其子女三萬餘口進解㑹稽圍(㑹古/外翻)魚俱羅與緒偕行
戰無不捷然百姓從亂者如歸市賊敗而復聚(復扶又/翻下同)
其勢益盛元進退據建安帝令緒進討緒以士卒疲弊
請息甲待來春(克考異曰帝紀云緒與俱羅連年不能/  按緒請待來春而王世充十年又擊)
(孟讓然則元進敗正在今年冬春之交矣元進/退據建安而得拒世充於江上者葢復來也)帝不悦
俱羅亦以賊非嵗月可平諸子在洛京(洛陽為東都/故謂之洛京)濳
遣家僕迎之帝怒有司希㫖奏緒怯懦俱羅敗衂(懦乃/卧翻)
(又奴亂翻/衂女六翻)俱羅坐斬徴緒詣行在緒憂憤道卒(卒子/恤翻)帝
更遣江都丞王世充(王世充為江都郡丞帝又/改郡贊治為丞更江衡翻)發淮南
兵數萬人討元進世充度江頻戰皆捷元進爕敗死於
吳(隋志吳縣/吳郡治所)其餘衆或降或散世充召先降者於通𤣥
寺瑞像前焚香為誓約降者不殺(降户/江翻)散者始欲入海
為盗聞之旬月之間歸首略盡(首手/又翻)世充悉阬之於黄
亭澗死者三萬餘人(於考異曰略記阬其衆二十餘萬/  黄亭澗澗長數里深濶數丈積)
(屍與之平雜記世充貪而無信利在子女資財/並阬歸首八千餘人於黄山之下今從隋書)由是餘
黨復相聚為盗官軍不能討以至隋亡帝以世充有將
帥才益加寵任(將即亮翻/帥所類翻)　是嵗詔為盗者籍没其家
時羣盗所在皆滿郡縣官因之各專威福生殺任情矣
　章丘杜伏威與臨濟輔公祏為刎頸交(章丘臨濟二/縣隋志皆屬)
(齊郡章丘漢陽丘縣宋魏之髙唐也開皇十六年改為/章丘宋白曰髙齊天保七年移髙唐縣治古黄巾城隋)
(改章丘縣因縣東南章丘為名臨濟漢之管縣乆廢開/皇六年置朝陽縣十六年改曰臨濟輔姓出於晉大夫)
(輔躒又智果别族為輔氏顔師古曰刎斷也刎頸交言/託契深重雖斷頸絶頭無所顧也濟子禮翻祏音石刎)
(武粉/翻)俱亡命為羣盗(唐書杜伏威傳公祏數盗姑家牧/羊以餽伏威縣迹捕急乃相與亡)
(命為/盗)伏威年十六每出則居前入則殿後(殿丁/練翻)由是其
徒推以為帥下邳苗海潮亦聚衆為盗(隋志下邳郡後/魏置南徐州梁)
(改為東徐州東魏改為東楚州陳改為安州後周改為/泗州帝改為下邳郡風俗通曰楚大夫伯棼之後賁皇)
(奔晉食采於/苗因為苗氏)伏威使公祏謂之曰今我與君同苦隋政
各舉大義力分勢弱常恐被擒(被皮/義翻)若合為一則足以
敵隋矣君能為主吾當敬從自揆不堪宜來聴命不則
一戰以决雌雄(不讀/曰否)海潮懼即帥其衆降之(帥讀曰率/降户江翻)
伏威轉掠淮南自稱將軍江都留守遣校尉宋顥討之
(帝置鷹揚府郎將副郎將毎府置越騎校尉二人掌/騎士歩兵校尉二人掌步兵守式又翻校户教翻)伏
威與戰陽為不勝引顥衆入葭葦中因從上風縱火顥
衆皆燒死海陵賊帥趙破陳以伏威兵少輕之(海陵漢/縣屬臨)
(淮郡梁置海陵郡開皇初廢郡為縣隋志/屬江都郡帥所類翻陳讀曰陣少詩沼翻)召與并力伏
威使公祏嚴兵居外自與左右十人齎牛酒入謁於座
殺破陳并其衆(史言杜伏/威寖强)
十年春(元考異曰雜記是年正月又以許公宇文述為/  帥將兵十六萬刻到鴨綠水乙支文徳遣行)
(人為請降以緩我師又求與述相見以觀我軍形勢述/與之歡飲良乆乃去停五日王師食盡燒甲札食之病)
(不能興文徳乃縱兵大戰敗績死者/十餘萬此葢序八年事誤在此耳)二月辛未詔百僚
議伐髙麗數日無敢言者戊子詔復徴天下兵(復扶/又翻)百
道俱進　丁酉扶風賊帥唐弼立李𢎞芝為天子(帥所/類翻)
(𢎞考異曰隋帝紀作李/  今從唐書薛舉傳)有衆十萬自稱唐王　三月壬
子帝行幸涿郡士卒在道亡者相繼癸亥至臨渝宫(隋/志)
(北平郡盧龍縣有臨/渝宫諭音俞又音榆)禡祭黄帝(鄭𤣥曰禡師祭也在野/曰禡應劭曰黄帝戰于)
(阪泉以定天下故祭以求福祥杜佑曰禡師祭也為兵/禱也其神葢蚩尤或云黄帝北齊之制天子親征將屇)
(戰所卜剛日備𤣥牲列軍容設於辰地為墠而禡祭大/司馬奠矢有司奠毛血樂奏大濩之音禮畢徹牲柴燎)
(按記王制天子出征禡於所征之地其禮/亡矣杜佑所載者北齊之禮耳禡馬嫁翻)斬叛軍者以
釁鼓(斬人以/血塗鼓)亡者亦不止　夏四月榆林太守成紀董
純(帝改勝州為榆林郡隋志成/紀縣屬天水郡守式又翻)與彭城賊帥張大虎戰
於昌慮(帝改徐州為彭城郡昌慮漢縣晉宋魏志皆有/之隋已廢省其地當入彭城郡蘭陵縣界帥所)
(類翻下同/慮音廬)大破之斬首萬餘級　甲午車駕至北平(帝/改)
(平州為/北平郡)　五月庚申延安賊帥劉迦論(隋志延安郡後/魏置東夏州西)
(魏改為延州帝改為延安郡迦音加今考異曰/唐書作安定人按安定去上郡太遠  從隋書)自稱皇
王建元大世有衆十萬與稽胡相表裏為冦詔以左驍
衛大將軍屈突通為闗内討捕大使發兵擊之戰於上
郡(隋志上郡後魏置東秦州後改為北華州西魏改為/敷州大業二年改為鄜城郡後改為上郡驍堅堯翻)
(屈居勿翻使疏/吏翻鄜音膚)斬迦論將卒萬餘級(將即/亮翻)虜男女數萬
口而還(還從宣翻/又如字)　秋七月癸丑車駕次懐遠鎮時天
下已亂所徴兵多失期不至髙麗亦困弊來䕶兒至畢
奢城(即卑沙城自登萊海道趨平壤先至卑沙/城唐貞觀未程名振亦由此道麗力知翻)髙麗舉
兵逆戰䕶兒擊破之將趣平壤(趣七/喻翻)髙麗王元懼甲子
遣使乞降囚送斛斯政(斛斯政去年奔髙麗使/疏吏翻下同降户江翻)帝大悦
遣使持節召䕶兒還䕶兒集衆曰大軍三出未能平賊
此還不可復來(還從宣翻/復扶又翻)勞而無功吾竊耻之今髙麗
實困以此衆擊之不日可克吾欲進兵徑圍平壤取髙
元獻捷而歸不亦善乎答表請行不肯奉詔長史崔君
肅固爭(長知/兩翻)䕶兒不可曰賊勢破矣獨以相任自足辦
之吾在閫外事當專决寧得髙元還而獲譴捨此成功
所不能矣君肅告衆曰若從元帥違拒詔書必當聞奏
皆應獲罪諸將懼俱請還乃始奉詔(帥所類翻下賊帥/將帥同將即亮翻)
(下/同)八月己巳帝自懐遠鎮班師邯鄲賊帥楊公卿帥其
黨八千人(隋志邯鄲縣屬武/安郡帥讀曰率)抄駕後第八隊得飛黄上
廐馬四十二匹而去(抄楚交翻帝置殿内省統尚食尚/藥尚衣尚舍尚乘尚輦等六局尚)
(乘局置左右六閑一曰左右飛黄閑二左右吉良閑三/左右龍媒閑四左右騊駼閑五左右駃騠閑六左右天)
(苑/閑)冬十月丁夘上至東都己丑還西京以髙麗使者及
斛斯政告太廟仍徴髙麗王元入朝元竟不至(朝直遙/翻下同)
敕將帥嚴裝更圖後舉竟不果行初開皇之末國家殷
盛朝野皆以髙麗為意劉炫獨以為不可(炫榮/絹翻)作撫夷
論以刺之至是其言始驗十一月丙申殺斛斯政於金
光門外(金光門大興城西/面三門之中門)如楊積善之法(去年殺/楊積善)仍烹
其肉使百官噉之佞者或噉之至飽(噉與啗同/徒濫翻)收其餘
骨焚而揚之　乙巳有事于南郊上不齋于次(鄭氏曰/次自修)
(正之/處)詰朝備法駕(漢仍秦制大駕八十一乘法駕三十/六乘隋開皇中大駕十二乘法駕减)
(半帝更定其制大駕用三十/六法駕用十二詰去吉翻)至即行禮是日大風上獨
獻上帝三公分獻五帝禮畢御馬疾驅而歸　乙夘離
石胡劉苗王反(隋志離石郡後齊置西汾州/後周改為汾州帝改離石郡)自稱天子
衆至數萬將軍潘長文討之不克(長知/兩翻)　汲郡賊帥王
徳仁擁衆數萬保林慮山為盗(隋志汲郡東魏置義州/後周為衛州帝改汲郡)
(林慮山在魏郡林慮縣/帥所類翻下同慮音廬)　帝將如東都太史令庾質諫
曰比嵗伐遼(比毗/至翻)民實勞弊陛下宜鎮撫關中使百姓
盡力農桑三五年間四海稍豐實然後廵省(省悉/景翻)於事
為宜帝不悦質辭疾不從(從才/用翻)帝怒下質獄(下遐/嫁翻)竟死
獄中十二月壬申帝如東都赦天下戊子入東都　東
海賊帥彭孝才轉掠沂水(劉昫曰沂水漢東莞縣隋改/為東安縣尋改為沂水屬琅)
(邪/郡)彭城留守董純討擒之(守式/又翻)純戰雖屢㨗而盗賊日
滋或譖純怯懦(懦乃卧翻/又乃亂翻)帝怒鎻純詣東都誅之　孟
讓自長白山冦掠諸郡至盱眙衆十餘萬據都梁宫(隋/志)
(盱眙縣屬江都郡有都梁山都梁宫/在焉山出都梁香故名盱眙音吁怡)阻淮為固江都丞
王世充將兵拒之為五栅以塞險要(將即亮翻下/同塞悉則翻)羸形
示弱(羸倫/為翻)讓笑曰世充文法小吏安能將兵吾今生縳
取鼓行入江都耳時民皆結堡自固野無所掠賊衆漸
餒乃少留兵圍五栅分人於南方抄掠世充伺其懈(少/詩)
(沼翻抄楚交翻伺/相吏翻懈居隘翻)縱兵出擊大破之讓以數十騎遁去
(騎竒寄/翻下同)斬首萬餘級　齊郡賊帥左孝友衆十萬屯蹲
狗山(蹲狗者以形得/名蹲徂尊翻)郡丞張須陀列營逼之孝友窘迫
出降須陀威振東夏(降户江翻窘巨/隕翻夏户雅翻)以功遷齊郡通守
(帝罷州置郡郡置太守其後諸郡各/加置通守一人位次太守守式又翻)領河南道十二郡
黜陟討捕大使涿郡賊帥盧明月衆十餘萬軍祝阿(隋/志)
(祝阿縣屬齊郡唐改為禹城縣隋考/異曰唐秦叔寶傳作下邳今從  書)須陀將萬人邀之
(將即亮翻下/謂將分將同)相持十餘日糧盡將退謂將士曰賊見吾
退必悉衆來追若以千人襲據其營可有大利此誠危
事誰能往者衆莫對唯羅士信及厯城秦叔寶請行(隋/志)
(歴城縣/帯齊郡)於是須陀委栅而遁使二人分將千兵伏葭葦
中明月悉衆追之士信叔寶馳至其栅柵門閉二人超
升其樓各殺數人營中大亂二人斬關以納外兵因縱
火焚其三十餘栅烟熖漲天明月奔還須陀回軍奮擊
大破之明月以數百騎遁去所俘斬無筭叔寶名瓊以
字行
十一年春正月增祕書省官百二十員(隋制秘書省監/丞各一人郎四)
(人校書郎十二人正字四人著作郎二人佐郎八人校/書郎正字各二人帝增少監一人减校書郎為十人加)
(置佐郎四人又置儒林郎十人文林郎二十人増校書/郎員四十人加置楷書郎員二十人凡百一十七人)
並以學士補之帝好讀書著述自為揚州總管(開皇十/年帝為)
(揚州總管/好呼到翻)置王府學士至百人常令修撰以至為帝前
後近二十載(近其靳翻/載作亥翻)修撰未嘗暫停自經術文章兵
農地理醫卜釋道乃至蒱博鷹狗(蒱音蒲/摴蒱也)皆為新書無
不精洽共成三十一部萬七千餘卷初西京嘉則殿有
書三十七萬卷帝命祕書監栁顧言等詮次除其複重
猥雜(詮此緣翻説文/具也重直龍翻)得正御本三萬七千餘卷納於東
都修文殿又寫五十副本簡為三品分置西京東都宫
省官府其正書皆裝翦華淨寶軸錦褾(褾方小翻/卷端也)於觀
文殿前為書室十四間窻户牀褥厨幔(幔莫/半翻)咸極珍麗
每三間開方户垂錦幔上有二飛仙户外地中施機發
帝幸書室有宫人執香爐(香爐始於漢漢官典職曰尚/書郎給女史二人著潔衣服)
(執香爐/燒薰)前行踐機則飛仙下收幔而上(踐慈演翻/上時掌翻)户扉
及厨扉皆自啓帝出則垂閉復故　帝以户口逃亡盗
賊繁多二月庚午詔民悉城居田隨近給郡縣驛亭村
塢皆築城　上谷賊帥王須拔自稱漫天王(帥所類翻/幔謨官翻)
國號燕賊帥魏刀兒自稱厯山飛衆各十餘萬北連突
厥南冦燕趙(燕因/肩翻)　初髙祖夢洪水没都城意惡之(惡/烏)
(路/翻)故遷都大興(開皇三年/遷新都)申明公李穆薨(穆薨見一百/七十六卷陳)
(長城公至/徳四年)孫筠襲爵叔父渾忿其吝嗇使兄子善衡賊
殺之而證其從父弟瞿曇(從才用翻/曇徒含翻)使之償死渾謂其
妻兄左衛率宇文述曰若得紹封當嵗奉國賦之半述
為之言於太子(率所律翻/為于偽翻)奏髙祖以渾為穆嗣二嵗之
後不復以國賦與述(復扶/又翻)述大恨之帝即位渾累官至
右驍衛大將軍改封郕公(驍堅/堯翻)帝以其門族彊盛忌之
㑹有方士安伽陁(伽求/加翻)言李氏當為天子勸帝盡誅海
内凡李姓者渾從子將作監敏小名洪兒(從才/用翻)帝疑其
名應䜟常面告之冀其引决敏大懼數與渾及善衡屏
人私語(數所角翻/屏必郢翻)述譖之於帝仍遣虎賁郎將河東裴
仁基表告渾反(帝改蒲州為河東郡賁/音奔將即亮翻下同)帝收渾等家遣
尚書左丞元文都御史大夫裴藴雜治之(治直之/翻下同)按問
數日不得反狀以實奏聞帝更遣述窮治之述誘教敏
妻宇文氏為表誣告渾謀因度遼與其家子弟為將領
者共襲取御營立敏為天子述持入奏之帝泣曰吾宗
社幾傾(幾居/依翻)頼公獲全耳三月丁酉殺渾敏善衡及宗
族三十二人自三從以上皆徙邊徼(從才用翻/徼吉弔翻)後數月
敏妻亦鴆死(敏妻宇文氏周天元/之女帝之姊子也)　有二孔雀自西苑
飛集寶城朝堂前(西苑在洛城西元年所築也後唐兵/攻王世充世充使其弟世偉守寳城)
(則寶城在洛城羅郭之内自為一城既朝堂在焉則百/司廨署皆在焉自為一城附於宫城之東南也唐因隋)
(制亦以洛陽為東京六典云東城在皇城之東皇城在/東城之内百僚廨署如京城之制皇宫在皇城之北吾)
(以此推之皇城葢即隋之寶城/在宫城東南也朝直遙翻下同)親衛校尉髙徳儒等十
餘人見之奏以為鸞(帝置親侍鷹揚府領親勲武三侍/三侍即三衛也各置越騎校尉歩)
(兵校尉年考異曰雜記云五年三月馬徳儒奏孔雀/為鸞今  月及姓皆從畧記并温大雅創業起居注)時
孔雀已飛去無可得驗於是百僚稱賀詔以徳儒誠心
㝠㑹肇見嘉祥擢拜朝散大夫(朝直遙翻/散悉亶翻)賜物百叚餘
人皆賜束帛仍於其地造儀鸞殿　己酉帝行幸太原
夏四月幸汾陽宫避暑宫城迫隘百官士卒布散山谷
間結草為營而居之　以衛尉少卿李淵為山西河東
撫慰大使(少始照翻使疏吏翻衛考異曰創業注云帝/自衛尉少卿轉右驍  將軍奉詔為太原道)
(安撫大使即隋大業十二年煬帝幸樓煩時也按十二/年帝未嘗幸樓煩今從高祖實錄在幸汾陽宫時  余)
(按隋志汾陽宫正屬樓煩郡自可以言/幸樓煩但有十二年十一年之差耳)承制黜陟選補
郡縣文武官仍發河東兵討捕羣盗淵行至龍門擊賊
帥毋端兒破之(劉昫曰龍門漢艾氏縣後魏改為龍門/隋志屬河東郡帥所類翻毋音無姓也)
　秋八月乙丑帝廵北塞(入考異曰雜記六月突厥賊/  嵐城鎮抄掠遣范安貴討)
(擊之王師敗績安貴死百司震懼七月帝幸鴈門先至/天池值雨山谷泥深二尺從官狼狽帳幕多不至一夜)
(並露坐雨中至曉多死宫人/無食貸糒於衛士今從隋書)初裴矩以突厥始畢可汗
部衆漸盛(厥九勿翻可從/刋入聲汗音寒)獻策分其勢欲以宗女嫁其
弟叱吉設拜為南面可汗叱吉不敢受始畢聞而漸怨
突厥之臣史蜀胡悉多謀略為始畢所寵任矩詐與為
互市誘至馬邑下殺之(帝改朔州為馬/邑郡誘音酉)遣使詔始畢曰
史蜀胡悉叛可汗來降我已相為斬之(使疏吏翻降户/江翻為于偽翻)
始畢知其狀由是不朝戊辰始畢帥騎數十萬謀襲乘
輿(朝直遙翻帥讀曰率騎竒/寄翻下同乘繩證翻下同)義成公主先遣使者告變
壬申車駕馳入鴈門(隋志鴈門郡後周置肆州開皇/五年改為代州帝改鴈門郡)齊
王􁥒以後軍保崞縣(崞漢縣後魏置石城縣開皇十年/改曰平冦大業初改為崞縣屬鴈)
(門郡􁥒古限/翻崞音郭)癸酉突厥圍鴈門上下惶怖(怖普/布翻)撤民屋
為守禦之具城中兵民十五萬口食僅可支二旬鴈門
四十一城突厥克其三十九唯鴈門崞不下突厥急攻
鴈門矢及御前上大懼抱趙王杲而泣目盡腫左衛大
將軍宇文述勸帝簡精鋭數千騎潰圍而出納言蘇威
曰城守則我有餘力輕騎乃彼之所長陛下萬乘之主
豈宜輕動(乘繩/證翻)民部尚書樊子葢曰陛下乘危徼幸(徼/堅)
(堯翻徼幸/覬非望也)一朝狼狽悔之何及不若據堅城以挫其鋭
坐徴四方兵使入援陛下親撫循士卒諭以不復征遼
(復扶/又翻)厚為勲格必人人自奮何憂不濟内史侍郎蕭瑀
以為突厥之俗可賀敦預知軍謀(突厥可汗之妻為可/賀敦可從刋入聲)
且義成公主以帝女嫁外夷必恃大國之援若使一介
告之借使無益庸有何損又將士之意恐陛下既免突
厥之患還事髙麗(麗力/知翻)若發明詔諭以赦髙麗專討突
厥則衆心皆安人自為戰矣瑀皇后之弟也虞世基亦
勸帝重為賞格下詔停遼東之役帝從之帝親廵將士
謂之曰努力擊賊(將即亮翻/下將士同)茍能保全凡在行陳(行户/剛翻)
(陳讀曰陣/並下同)勿憂富貴必不使有司弄刀筆破汝勲勞乃
下令守城有功者無官直除六品賜物百段有官以次
增益使者慰勞相望於道(使疏吏翻/勞力到翻)於是衆皆踊躍晝
夜拒戰死傷甚衆甲申詔天下募兵守令競來赴難(守/式)
(又翻難/乃旦翻)李淵之子世民年十六應募𨽻屯衛將軍雲定
興説定興多齎旗鼓為疑兵(説式/苪翻)曰始畢敢舉兵圍天
子必謂我倉猝不能赴援故也宜晝則引旌旗數十里
不絶夜則鉦鼓相應虜必謂救兵大至望風遁去不然
彼衆我寡若悉軍來戰必不能支定興從之帝遣間使
求救於義成公主(間古莧翻使/疏吏翻下同)公主遣使告始畢云北
邊有急東都及諸郡援兵亦至忻口(九域志忻州秀容/縣有忻口寨隋志)
(秀容屬樓煩郡杜佑曰/隋置忻州因忻口為名)九月甲辰始畢解圍去帝使人
出偵山谷皆空無胡馬(偵丑/鄭翻)乃遣二千騎追躡至馬邑
得突厥老弱二千餘人而還丁未車駕還至太原(帝改/并州)
(為太原郡騎竒寄翻/還從宣翻又如字)蘇威言於帝曰今盗賊不息士馬
疲弊願陛下亟還西京深根固本為社稷計帝初然之
宇文述曰從官妻子多在東都(亟紀力翻/從才用翻)宜便道向洛
陽自潼關而入帝從之冬十月壬戌帝至東都(曰考異/  畧記)
(九月辛未帝入東/都今從隋帝記)顧盻街衢(盻莫甸/翻斜視)謂侍臣曰猶大有
人在意謂曏日平楊𤣥感殺人尚少故也(少詩/沼翻)蘇威追
論勲格太重宜加斟酌樊子葢固請以為不宜失信帝
曰公欲收物情邪(邪音/耶)子葢懼不敢對帝性吝官賞初
平楊𤣥感應授勲者多乃更置戎秩建節尉為正六品
次奮武宣惠綏徳懐仁秉義奉誠立信等尉遞降一階
將士守鴈門者萬七千人得勲者纔千五百人皆凖平
𤣥感勲一戰得第一勲者進一階其先無戎秩者止得
立信尉三戰得第一勲者至秉義尉其在行陳而無勲
者四戰進一階亦無賜㑹仍議伐髙麗由是將士無不
憤怨(行户剛翻陳讀曰陣/麗力知翻將即亮翻)初蕭瑀以外戚有才行(行下/孟翻)
嘗事帝於東宫累遷至内史侍郎委以機務瑀性剛鯁
數言事忤㫖(數所角翻/忤五故翻)帝漸疎之及鴈門圍解帝謂羣
臣曰突厥狂悖(厥九勿翻悖蒲/妹翻又蒲没翻)勢何能為少時未散(少/詩)
(沼/翻)蕭瑀遽相恐動情不可恕出為河池郡守(隋志河池/郡後魏置)
(南岐州後周改曰鳯州/帝改河池郡守式又翻)即日遣之候衛將軍楊子崇從
帝在汾陽宫知突厥必為冦屢請早還京師帝怒曰子
崇怯懦驚動衆心(懦乃卧翻/又乃亂翻)不可居爪牙之官出為離
石郡守子崇髙祖之族弟也　楊𤣥感之亂龍舟水殿
皆為所焚詔江都更造凡數千艘(艘蘇/遭翻)制度仍大於舊
者　壬申盧明月帥衆十萬冦陳汝(陳州淮揚郡汝州/襄城郡帥讀曰率)
　東海李子通有勇力先依長白山賊帥左才相(帥所/類翻)
(相息/亮翻)羣盗皆殘忍而子通獨寛仁由是人多歸之未半
嵗有衆萬人才相忌之子通引去度淮與杜伏威合伏
威選軍中壯士養為假子凡三十餘人濟隂王雄誕臨
濟闞稜為之冠(隋志濟隂郡後魏置西兖州後周改曰/曹州帝改濟隂郡闞姓也左傳齊有大)
(夫闞止濟子禮/翻冠古玩翻)既而李子通謀殺伏威遣兵襲之伏威
被重創墜馬(被皮義翻/創初良翻)雄誕負之逃葭葦中收散兵復
振將軍來整擊伏威破之其將西門君儀之妻王氏勇
而多力負伏威以逃雄誕帥壯士十餘人衛之(將即亮/翻帥讀)
(曰率/下同)與隋兵力戰由是得免來整又擊李子通破之子
通帥其餘衆奔海陵復收兵得二萬人自稱將軍　城
父朱粲(隋志城父縣屬/譙郡父音甫)始為縣佐史(隋郡縣皆/有佐史)從軍遂
亡命聚衆為盗謂之可達寒賊自稱迦樓羅王(迦音/加)衆
至十餘萬引兵轉掠荆沔(荆州南郡沔州沔/陽郡沔彌兖翻)及山南郡
縣(山南者長安/南山之南)所過噍類無遺(噍才/笑翻)　十二月庚寅詔
民部尚書樊子葢發關中兵數萬擊絳賊敬盤陀等(絳/賊)
(絳郡賊也風俗通敬姓陳敬仲/之後姓苑黄帝孫敬康之後)子葢不分臧否(否音/鄙)自
汾水之北村塢盡焚之賊有降者皆阬之百姓怨憤益
相聚為盗詔以李淵代之有降者淵引置左右由是賊
衆多降前後數萬人餘黨散入他郡(降户/江翻)
　
　
　資治通鑑卷一百八十二
