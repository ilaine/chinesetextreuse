
　　唐正議大夫行秘書少監琅邪縣開國子顔師古注
　荆燕吳傳第五
荆王劉賈髙帝從父兄也(師古曰父之兄弟之子為從/父兄弟也言本同祖從父而)
(别/)不知其初起時漢元年還定三秦賈為將軍定塞地
(師古曰司馬欣之/國也塞音先代反)從東擊項籍漢王敗成臯北度河得
張耳韓信軍軍脩武深溝髙壘使賈將二萬人騎數百
擊楚度白馬津(師古曰即今滑州/白馬縣河津也)入楚地燒其積聚(師/古)
(曰倉廪芻/槀之屬)以破其業無以給項王軍食已而楚兵擊之
賈輙避不肯與戰而與彭越相保(師古曰保謂依/恃以自安固)漢王
追項籍至固陵使賈南度淮圍夀春還至使人閒招楚
大司馬周殷(師古曰閒謂私/求閒隙而招之)周殷反楚佐賈舉九江迎
英布兵皆會垓下誅項籍漢王因使賈將九江兵與大
尉盧綰西南擊臨江王共尉(師古曰共敖之/子也共讀曰龔)尉死以臨
江為南郡賈既有功而髙祖子弱昆弟少又不賢欲王
同姓以填天下(師古曰填/音竹刃反)乃下詔曰將軍劉賈有功及
擇子弟可以為王者羣臣皆曰立劉賈為荆王王淮東
立六年而淮南王黥布反東擊荆賈與戰弗勝走富陵
(師古曰縣名地/理志屬臨淮郡)為布軍所殺
燕王劉澤髙祖從祖昆弟也(師古曰言同曾/祖從祖而别也)髙祖三年
澤為郎中十一年以將軍擊陳豨將王黄封為營陵侯
髙后時齊人田生游乏資(晉灼曰楚漢春/秋云字子春)以畫奸澤(服/䖍)
(曰以計畫干之文穎曰以工畫得寵也師古/曰共為計䇿欲以求王服説是也畫音獲)澤大説之
(師古曰説/讀曰悦)用金二百斤為田生夀(師古曰因飲酒/獻夀而與之金)田生
已得金即歸齊二嵗澤使人謂田生曰弗與矣(孟康曰/與黨與)
(也言不復與我為友也文穎曰不/復與汝相知也師古曰孟説是也)田生如長安不見澤
而假大宅令其子求事吕后所幸大謁者張卿(如淳曰/奄人也)
(○宋祁曰南本浙本並作張澤卿澤或作釋卿按周勃/傳宦者令張釋諭告顔注曰荆燕吳傳云張澤今此作)
(釋未知孰是然則此宜作澤卿矣但釋澤二字/不知何從後云今卿最幸疑卿是字釋其名也)居數月
田生子請張卿臨親脩具(師古曰親父/也具供具也)張卿往見田生
帷帳具置如列侯張卿驚酒酣廼屏人説張卿曰臣觀
諸侯邸第百餘皆髙帝一切功臣今呂氏雅故本推轂
髙帝就天下(如淳曰吕公知髙祖貴以女妻之推轂使/為長者也師古曰謂翼戴崇奬以成帝業)
(若車之行助推其轂/故得引重而致逺也)功至大又有親戚太后之重太后
春秋長(師古曰/言年老)諸呂弱太后欲立吕産為吕王王代太
后又重發之(鄧展曰重/難發其事)恐大臣不聽今卿最幸大臣所
敬何不風大臣以聞太后(師古曰風讀曰/諷其下亦同)太后必喜諸
吕以王萬户侯亦卿之有太后心欲之而卿為内臣不
急發恐禍及身矣張卿大然之乃風大臣語太后太后
朝因問大臣大臣請立吕産為吕王太后賜張卿千金
(師古曰千/斤之金)張卿以其半進田生田生弗受因説之曰吕
産王也諸大臣未大服今營陵侯澤諸劉長為大將軍
獨此尚觖望(師古曰/觖音決)今卿言太后裂十餘縣王之彼得
王喜於諸吕王益固矣張卿入言之又太后女弟吕嬃
女亦為營陵侯妻故遂立營陵侯澤為琅邪王(○劉攽/曰髙后)
(紀元年王諸吕七年立劉/澤與此傳不同説在髙紀)琅邪王與田生之國急行毋
留(師古曰田/生勸之)出闗太后果使人追之已出即還澤王琅
邪二年而太后崩澤乃曰帝少諸呂用事諸劉孤弱引
兵與齊王合謀西欲誅諸呂至梁聞漢灌將軍屯滎陽
澤還兵備西界遂跳驅至長安(師古曰齊王傳云使祝/午紿琅邪王琅邪王馳)
(見齊王齊王因留琅邪王而使祝午盡發琅邪國而并/將其兵琅邪王既見欺不得反國乃説齊王求入闗計)
(事齊王以為然乃益具車送琅邪王與此傳不同疑此/傳誤也○宋祁云浙本注文紿字下有説字一本紿作)
(詭/)代王亦從代至諸將相與琅邪王共立代王是為孝
文帝文帝元年徙澤為燕王而復以琅邪歸齊(李竒曰/本齊地)
(前分以王澤/今復與齊也)澤王燕二年薨諡曰敬王子康王嘉嗣九
年薨(○宋祁曰九年當作二十/六年史記年表漢表皆同)子定國嗣定國與父康
王姬姦生子男一人奪弟妻為姬與子女三人姦定國
有所欲誅殺臣肥如令郢人郢人等告定國(如淳曰定/國自欲有)
(所殺餘臣肥如知令郢人以告也師古曰此説非也肥/如燕之屬縣也郢人者縣令之名也定國别欲誅其臣)
(又欲誅肥如令郢人/而為郢人等所告也)定國使謁者以它法劾捕格殺郢
人滅口至元朔中郢人昆弟復上書具言定國事下公
卿皆議曰定國禽獸行亂人倫逆天道當誅上許之定
國自殺立四十二年國除(○宋祁曰四十二/年當作二十四年)哀帝時繼
絶世乃封敬王澤𤣥孫之孫無終公士歸生為營陵侯
(師古曰無終其所屬縣也/公士第一爵歸生名也)更始中為兵所殺(師古曰更/始劉聖公)
(之號/也)
吳王濞髙帝兄仲之子也髙帝立仲為代王匈奴攻代
仲不能堅守棄國閒行走雒陽自歸天子不忍致法廢
為合陽侯子濞封為沛侯黥布反髙祖自將往誅之濞
年二十以騎將從破布軍荆王劉賈為布殺無後(○宋/祁云)
(浙本為布字/下有所字)上患吳㑹稽輕悍無壯王填之(師古曰悍/勇也塡音)
(竹刃/反)諸子少(師古曰/少㓜也)乃立濞於沛為吳王(師古曰行至/沛而封拜濞)
(也/)王三郡五十三城(○宋祁曰故東陽郡/鄣郡吳郡即賈舊封)已拜受印髙
祖召濞相之曰若狀有反相(師古曰若汝/也此下亦同)獨悔業已拜
(師古曰獨悔者心自懐悔不以語人也/既以封拜為事臣下皆知之故不改)因拊其背(師古/曰拊)
(摩循之也一曰拊/輕擊之音芳羽反)曰漢後五十年東南有亂豈若邪然
天下同姓一家愼無反濞頓首曰不敢會孝惠髙后時
天下初定郡國諸侯各務自拊循其民吳有豫章郡銅
山(韋昭曰此有豫字誤也/但當言章郡今故章也)即招致天下亡命者盗鑄錢
東煑海水為鹽以故無賦國用饒足(如淳曰鑄錢煑海/収其利以足國用)
(故無賦/於民也)孝文時吳太子入見得侍皇太子飲博吳太子
師傅皆楚人輕悍又素驕博争道不恭皇太子引博局
提吳太子殺之(師古曰提擲/也音徒計反)於是遣其䘮歸𦵏吳吳王
愠(師古曰愠怒/也音於問反)曰天下一宗(師古曰猶言同/姓共為一家)死長安即
𦵏長安何必來𦵏復遣䘮之長安𦵏吳王由是怨望稍
失藩臣禮稱疾不朝京師知其以子故驗問實不病諸
吳使來輙繫責治之吳王恐所謀滋甚(師古曰/滋益也)及後使
人為秋請(孟康曰律春曰朝秋曰請如古諸侯朝聘也/如淳曰濞不自行也使人代己致請禮師古)
(曰二説皆是也/請音材姓反)上復責問吳使者使者曰察見淵中魚
不祥(服䖍曰天子察見/下之私則不祥也)今吳王始詐疾及覺見責急愈
益閉恐上誅之計乃無聊唯上與更始(師古曰言赦/其已往之事)於
是天子皆赦吳使者歸之而賜吳王几杖老不朝吳得
釋其謀亦益觧然其居國以銅鹽故百姓無賦卒踐更
輙予平賈(服䖍曰以當為更卒出錢三百謂之過更自/行為卒謂之踐更吳王欲得民心為卒者顧)
(其庸隨時月與平賈也晉灼曰謂借人自代為卒者官/為出錢顧其時庸平賈也師古曰晉説是也賈讀曰價)
(謂庸直也○宋祁曰謂卒踐更皆得庸直也溝洫志蘇/林注曰平賈以錢取人作卒顧其時庸之平賈如淳曰)
(律説平賈有/得錢二千)歳時存問茂材賞賜閭里(師古曰茂美也/茂材者有美材)
(之人/也)它郡國吏欲來捕亡人者頌共禁不與(如淳曰頌/猶公也師)
(古曰頌/讀曰容)如此者三十餘年以故能使其衆鼂錯為太子
家令得幸皇太子數從容言吳過可削(師古曰從/音子容反)數上
書説之文帝寛不忍罰以此吳王日益横(師古曰横/音胡孟反)及
景帝即位錯為御史大夫説上曰昔髙帝初定天下昆
弟少諸子弱大封同姓故孽子悼惠王王齊七十二城
(師古曰孽/亦庶也)庶弟元王王楚四十城兄子王吳五十餘城
封三庶孽分天下半今吳王前有太子之隙詐稱病不
朝(宋祁云一/本無稱字)於古法當誅文帝不忍因賜几杖德至厚
也不改過自新廼益驕恣公即山鑄錢煑海為鹽(師古/曰公)
(謂顯然為之/也即就也)誘天下亡人謀作亂逆今削之亦反不削
亦反削之其反亟禍小不削之其反遲禍大(師古曰亟/急也音居)
(力/反)三年冬楚王來朝錯因言楚王戊往年為薄太后服
私姦服舍(服䖍曰服在䘮次而私姦宫中也師古曰言/於服舍為姦非宫中也服舍居䘮之次堊室)
(之屬/也)請誅之詔赦削東海郡及前二年趙王有罪削其
常山郡膠西王卬以賣爵事有姦削其六縣漢廷臣方
議削吳吳王恐削地無已因欲發謀舉事念諸侯無足
與計者聞膠西王勇好兵諸侯皆畏憚之於是廼使中
大夫應髙口説膠西王曰吳王不肖有夙夜之憂(師古/曰凡)
(言不肖者謂鄙陋無所/象似也觧在刑法志)不敢自外使使臣諭其愚心王
曰何以教之髙曰今者主上任用邪臣聽信䜛賊變更
律令(師古曰/更改也)侵削諸侯徵求滋多誅罰良重(師古曰滋/亦益也良)
(實也/信也)日以益甚語有之曰狧糠及米(師古曰狧古􁒮字/􁒮用舌食也盖以)
(犬為喻也言初􁒮糠遂/至食米也􁒮音食爾反)吳與膠西知名諸侯也一時見
察不得安肆矣(師古曰/肆縱也)吳王身有内疾不能朝請二十
餘年(師古曰内疾謂在身中/不顯於外請音材姓反)常患見疑無以自白(師古/曰白)
(明/也)脅肩絫足猶懼不見釋(師古曰脅翕也謂歛之也絫/古累字也累足重足也並謂)
(懼耳釋觧/也放也)竊聞大王以爵事有過所聞諸侯削地罪不
至此(師古曰言其本罪/皆不合削地也)此恐不止削地而已王曰有之
子將奈何髙曰同惡相助同好相留同情相求同欲相
趨同利相死今吳王自以與大王同憂願因時循理弃
軀以除患於天下(師古曰/循順也)意亦可乎膠西王瞿然駭曰
(師古曰瞿然無守/之貌音居具反)寡人何敢如是主上雖急固有死耳
安得不事(師古曰/安焉也)髙曰御史大夫鼂錯營或天子侵奪
諸侯(師古曰營謂/回繞之也)蔽忠塞賢朝廷疾怨諸侯皆有背叛
之意(○宋祁曰/叛當作畔)人事極矣彗星出蝗蟲起此萬世一時
而愁勞聖人所以起也吳王内以鼂錯為誅外從大王
後車方洋天下(師古曰方洋猶翺翔也/方音房又音旁洋音羊)所向者降所指
者下莫敢不服大王誠幸而許之一言則吳王率楚王
略函谷闗守滎陽敖倉之粟距漢兵治次舎湏大王(師/古)
(曰次舍息止之/處也湏待也)大王幸而臨之則天下可并兩主分割
不亦可乎王曰善歸報吳王猶恐其不果廼身自為使
者(師古曰濳/行而去也)至膠西面約之膠西羣臣或聞王謀諫曰
諸侯地不能為漢十二(師古曰不當/漢十分之二)為叛逆以憂太后
非計也(文穎曰王/之太后也)今承一帝尚云不易假令事成兩主
分争患廼益生王不聽遂發使約齊甾川膠東濟南皆
許諾諸侯既新削罰震恐多怨錯及削吳會稽豫章郡
書至則吳王先起兵誅漢吏二千石以下膠西膠東甾
川濟南楚趙亦皆反發兵西齊王後悔背約城守濟北
王城壊未完其郎中令劫守王不得發兵膠西王膠東
王為渠率(師古曰/渠大也)與甾川濟南共攻圍臨甾趙王遂亦
隂使匈奴與連兵七國之發也吳王悉其士卒(師古曰/悉盡也)
(盡發/使行)下令國中曰寡人年六十二身自將少子年十四
亦為士卒先諸年上與寡人同下與少子等皆發二十
餘萬人南使閩東越閩東越亦發兵從孝景前三年正
月甲子初起兵於廣陵西渉淮因并楚兵發使遺諸侯
書曰吳王劉濞敬問膠西王膠東王甾川王濟南王趙
王楚王淮南王衡山王廬江王故長沙王子(如淳曰吳/芮後四世)
(無嗣國除庶子二人為列侯不得/嗣王志將不滿故誘與之反也)幸教以漢有賊臣錯
無功天下侵奪諸侯之地使吏劾繫訊治以侵辱之為
故(孟康曰故事也師古曰言/專以侵辱諸侯為事業)不以諸侯人君禮遇劉氏
骨肉(師古曰人君者言/諸王各自君其國)絶先帝功臣進任姦人誑亂天
下欲危社稷陛下多病志逸不能省察(師古曰/逸放也)欲舉兵
誅之謹聞教敝國雖狹地方三千里(師古曰狹/音胡夾反)人民雖
少精兵可具五十萬(○宋祁曰浙/本無精字)寡人素事南越三十
餘年其王諸君皆不辭分其兵以隨寡人(師古曰諸君/謂其酋豪)
又可得三十萬寡人雖不肖願以身從諸王南越直長
沙者因王子定長沙以北(如淳曰南越直長沙者因王/子定之師古曰直當也言越)
(地之北當/長沙者也)西走蜀漢中告越(如淳曰告東越使定之也/師古曰此説非也言王子)
(定長沙已北而西趣蜀及漢中平定以訖使報南越也/走音奏○宋祁曰顔注已北當作以北使報當作便報)
楚王淮南三王與寡人西面(師古曰淮南三王謂厲王/三子為王者淮南衡山濟)
(北/也)齊諸王與趙王定河間河内或入臨晉闗或與寡人
會雒陽(師古曰臨晉闗/即今之蒲津闗)燕王趙王故與胡王有約燕王
北定代雲中轉胡衆入蕭闗走長安匡正天下以安髙
廟願王勉之楚元王子淮南三王或不沐洗十餘年怨
入骨髓(師古曰言心有所/懐志不在洗沐也)欲壹有所出久矣(師古曰/謂發兵)寡
人未得諸王之意未敢聽今諸王茍能存亡繼絶振弱
伐暴以安劉氏社稷所願也吳國雖貧寡人節衣食用
積金錢脩兵革聚糧食夜以繼日三十餘年矣凡皆為
此(師古曰為此謂欲/反也為音于偽反)願諸王勉之能斬捕大將者賜金
五千斤封萬户列將三千斤封五千户裨將二千斤封
二千户二千石千斤封千户皆為列侯其以軍若城邑
降者卒萬人邑萬戸如得大將(師古曰以卒萬人或邑/萬户來降附者其封賞)
(則與大將同/下皆類此)人户五千如得列將人戸三千如得裨將
人户千如得二千石其小吏皆以差次受爵金它封賜
皆倍軍法(服䖍曰封賜/倍漢之常法)其有故爵邑者更益勿因(師古/曰於)
(舊爵之外/特更與之)願諸王明以令士大夫不敢欺也寡人金錢
在天下者往徃而有非必取於吳(師古曰言處處/郡國皆有之)諸王
日夜用之不能盡有當賜者告寡人寡人且往遺之敬
以聞七國反書聞天子廼遣太尉條侯周亞夫將三十
六將軍往擊吳楚遣曲周侯酈寄擊趙將軍欒布擊齊
大將軍竇嬰屯滎陽監齊趙兵初吳楚反書聞兵未發
竇嬰言故吳相爰盎召入見上問以吳楚之計盎對曰
吳楚相遺書曰賊臣鼂錯擅適諸侯削奪之地(師古曰/適讀曰)
(讁○宋祁曰浙本/適字下有過字)以故反名為西共誅錯復故地而罷
(師古曰復音扶/目反以下亦同)方今計獨斬錯發使赦七國復其故地
則兵可毋血刃而俱罷(師古曰血刃謂殺/傷人而刃著血也)上從其議遂
斬錯語具在盎傳以盎為㤗常奉宗廟使吳王(師古曰/奉宗廟)
(之指/意也)吳王弟子德侯為宗正(師古曰德哀侯/廣之子也名通)輔親戚使
至吳(師古曰以親戚/之意諭説也)吳楚兵已攻梁壁矣宗正以親故
先入見諭吳王拜受詔吳王聞盎來亦知其欲説笑而
應曰我已為東帝尚誰拜不肯見盎而留軍中欲劫使
將盎不肯使人圍守且殺之盎得夜亡走梁(服䖍曰梁/王與吳戰)
(盎得/奔梁)遂歸報條侯將乘六乘傳會兵滎陽(師古曰會兵/謂集大兵傳)
(音張/戀反)至雒陽(○劉攽曰按此文有两至雒陽失於刪除/又按太尉云吾據滎陽然則得劇孟在滎)
(陽當叙在/雒陽下)見劇孟喜曰七國反吾乘傳至此不自意全
(師古曰意不自言/得安全至雒陽也)又以為諸侯已得劇孟孟今無動吾
據滎陽(師古曰言劇孟既不動/揺吾又得據滎陽也)滎陽以東無足憂者至
雒陽(○宋祁曰雒陽浙本作淮陽前已有雒陽此當作/淮陽夏公謂劉固善疑顧未見景本所見浙本爾)
(然則雌黄/可妄下乎)問故父絳侯客鄧都尉曰䇿安出客曰吳楚兵
鋭甚難與爭鋒楚兵輕不能乆方今為將軍計莫若引
兵東北壁昌邑以梁委吳吳必盡鋭攻之將軍深溝髙
壘使輕兵絶淮泗口塞吳饟道(師古曰饟/古餉字)使吳梁相敝
而糧食竭乃以全制其極破吳必矣條侯曰善從其䇿
遂堅壁昌邑南輕兵絶吳饟道吳王之初發也吳臣田
禄伯為大將軍田禄伯曰兵屯聚而西無他竒道難以
立功臣願得五萬人别循江淮而上収淮南長沙入武
闗與大王會此亦一竒也吳王太子諫曰王以反為名
此兵難以藉人(師古曰/藉假也)人亦且反王柰何且擅兵而别
多它利害(蘇林曰禄伯儻將兵降漢自為己利於吳為/生患害師古曰蘇説非也上言難以藉人人)
(亦且反王是則已疑禄伯矣下乃云多它利害謂分兵/而去前事不測或有利害難可决機耳非重云畏其降)
(漢/者)徒自損耳吳王即不許田祿伯吳少將桓將軍説王
曰吳多歩兵歩兵利險漢多車騎車騎利平地願大王
所過城不下直去疾西據雒陽武庫食敖倉粟阻山河
之險以令諸侯雖無入闗天下固已定矣大王徐行留
下城邑漢軍車騎至馳入梁楚之郊事敗矣吳王問吳
老將老將曰此年少推鋒可耳安知大慮於是王不用
桓將軍計王專幷將其兵未渡淮諸賓客皆得為將校
尉行閒候司馬(孟康曰行伍間候也師古曰在/行伍閒或為候或為司馬也)獨周丘
不用周丘者下邳人亡命吳酤酒無行(○宋祁曰南/本酤作酷)王
薄之不任周丘乃上謁説王曰臣以無能不得待罪行
閒臣非敢求有所將也願請王一漢節必有以報王廼
予之周丘得節夜馳入下邳下邳時聞吳反皆城守至
傳舍召令入戸使從者以罪斬令遂召昆弟所善豪吏
告曰吳反兵且至屠下邳不過食頃今先下家室必完
能者封侯至矣出乃相告下邳皆下周丘一夜得三萬
人使人報吳王遂將其兵北略城邑比至城陽兵十餘
萬(師古曰比/音必寐反)破城陽中尉軍聞吳王敗走自度無與共
成功(師古曰度/音大各反)即引兵歸下邳未至癰發背死(○宋祁/曰癰當)
(作/㿈)二月吳王兵既破敗走於是天子制詔將軍蓋聞為
善者天報以福為非者天報以殃髙皇帝親垂功徳建
立諸侯幽王悼惠王絶無後孝文皇帝哀憐加惠(師古/曰憐)
(其國絶故加/恩惠而更封)王幽王子遂悼惠王子卬等令奉其先王
宗廟為漢藩國徳配天地明並日月而吳王濞背德反
義誘受天下亡命罪人亂天下幣(如淳曰幣錢也以私/錢殽亂天下錢○宋)
(祁曰注文天下錢/浙本作天子錢)稱疾不朝二十餘年有司數請濞罪
孝文皇帝寛之欲其改行為善今乃與楚王戊趙王遂
膠西王卬濟南王辟光甾川王賢膠東王雄渠約從謀
反(師古曰從/音子容反)為逆無道起兵以危宗廟賊殺大臣及漢
使者廹劫萬民伐殺無罪燒殘民家掘其丘壟甚為虐
暴而卬等又重逆無道(師古曰重/音直用反)燒宗廟鹵御物(如淳/曰鹵)
(抄掠也師古曰御物/供宗廟之服器也)朕甚痛之朕素服避正殿將軍其
勸士大夫撃反虜擊反虜者深入多殺為功斬首捕虜
比三百石以上皆殺無有所置(師古曰置/放釋也)敢有議詔及
不如詔者皆要斬初吳王之度淮與楚王遂西敗棘壁
乗勝而前鋭甚梁孝王恐遣將軍擊之又敗梁兩軍士
卒皆還走梁數使使條侯求救條侯不許又使使愬條
侯於上上使告條侯救梁(○宋祁曰上使告/當作上使人告)又守便宜
不行梁使韓安國及楚死事相弟張羽為將軍(李竒曰/相即張)
(尚/也)乃得頗敗吳兵吳兵欲西梁城守不敢西即走條侯
軍(師古曰/走音奏)會下邑欲戰(師古曰下/邑梁之縣)條侯壁不肯戰吳糧
絶卒飢數挑戰遂夜奔條侯壁驚東南條侯使偹西北
果從西北不得入吳大敗士卒多飢死叛散於是吳王
廼與其戲下壯士千人夜亡去(師古曰戲讀曰/麾又音許宜反)度淮走
丹徒保東越東越兵可萬餘人使人收聚亡卒漢使人
以利啗東越(師古曰啗音徒/濫反解在髙紀)東越即紿吳王(師古曰/紿誑也)吳
王出勞軍使人鏦殺吳王(孟康曰方言㦸謂之鏦蘇林/曰鏦音從容之從師古曰鏦)
(謂以矛㦸撞/之音楚江反)盛其頭馳傳以聞(師古曰傳/音張戀反)吳王太子駒
亡走閩越吳王之棄軍亡也軍遂潰往往稍降太尉條
侯及梁軍楚王戊軍敗自殺三王之圍齊臨甾也三月
不能下漢兵至膠西膠東甾川王各引兵歸國膠西王
徒跣席槀飲水謝太后王太子徳曰漢兵還臣觀之以
罷(師古曰罷/讀曰疲)可襲願収王餘兵擊之不勝而逃入海未
晚也王曰吾士卒皆已壊不可用之(○宋祁曰浙/本無之字)不聼
漢將弓髙侯穨當遺王書(師古曰/韓穨當)曰奉詔誅不義降者
赦除其罪復故不降者滅之王何處湏以從事(師古曰/言王欲)
(以何理自安處吾待以/行事也處音昌汝反)王肉袒叩頭漢軍壁謁曰臣卬
奉法不謹驚駭百姓廼苦將軍逺道至于窮國敢請葅
醢之罪弓髙侯執金鼓見之曰王苦軍事願聞王發兵
狀王頓首膝行對曰今者鼂錯天子用事臣變更髙皇
帝法令侵奪諸侯地卬等以為不義恐其敗亂天下七
國發兵且誅錯(○宋祁曰浙本/且字下有以字)今聞錯已誅卬等謹已
罷兵歸將軍曰王茍以錯為不善何不以聞及未有詔
虎符擅發兵擊義國以此觀之意非徒欲誅錯也乃出
詔書為王讀之曰王其自圖之(師古曰/圖謀也)王曰如卬等死
有餘罪遂自殺太后太子皆死膠東甾川濟南王皆伏
誅酈將軍攻趙十月而下之趙王自殺濟北王以劫故
不誅初吳王首反幷將楚兵連齊趙正月起三月皆破
滅
贊曰荆王王也由漢初定天下未集(師古曰/集和也)故雖疏屬
以䇿為王鎮江淮之間劉澤發於田生權激吕氏(晉灼/曰田)
(生欲王劉澤先使張卿説封吕産恐其大臣觖望澤卒/得王故云以權激吕氏也○宋祁曰注文恐其當作恐)
(以/)然卒南面稱孤者三世事發相重豈不危哉(晉灼曰/劉澤以)
(金與田生以事張卿言之吕后而劉澤得王故曰事發/相重也師古曰重猶累也言澤得王本由田生行説若)
(其事發覺則相随入罪事相累誤累音力瑞反○宋祁/曰此中注言卿者浙本並作釋陽夏公謂偉誤作危顔)
(遂以重為罪累○劉攽曰謂田生謀欲王劉澤先説張/卿王諸吕而後請王澤是發於相重也太史公作偉哉)
(美其有成班固作危哉謂其艱難幸成也然觀上/言稱孤者三世疑危亦本是偉字後人不曉改之)吳王
擅山海之利能薄歛以使其衆(○宋祁曰歛字/上當有賦字)逆亂之
萌自其子興(師古曰萌/謂始生也)古者諸侯不過百里山海不以
封蓋防此矣鼂錯為國逺慮禍反及身毋為權首將受
其咎豈謂錯哉(師古曰此逸周書之言贊/引之者謂錯適當此言耳)
　
　
　
　前漢書卷三十五
　前漢書卷三十五考證
荆王劉賈傳髙帝從父兄也○(臣召南/)按史記曰劉賈
　諸劉者不知其何屬此云從父兄史記曰劉澤諸劉
　逺屬此云從祖昆弟皆班氏補史記之缺略也
賈輒避不肯與戰○(臣召南/)按史記作賈輒壁不肯與
　戰是堅守壁壘意此作避是避其鋒也
燕王劉澤傳大謁者張卿○宋祁曰疑卿是字釋其名
　也○(臣召南/)按此書恩澤侯表及周勃傳皆作張釋
　與史記吕后紀同而匈奴傳作張澤與史記文帝本
　紀及表同宋祁疑卿是字是也但史漢每遇澤釋字
　輒互異如張良傳建成侯吕澤實是吕釋之此宦者
　張卿名釋名澤究難懸定也
引兵與齊王合謀注疑此傳誤也○(臣召南/)按顔注是
　琅邪王本無意於誅諸呂特見詐于齊王其後又因
　敗以為功耳是以通鑑從齊王傳
肥如令郢人注肥如燕之屬縣也○顧炎武曰地理志
　肥如自屬遼西郡不屬燕武帝本紀元朔元年秋匈
　奴入遼西殺太守諸侯王表言武帝下推恩之令而
　藩國自析長沙燕代雖有舊名皆亡南北邊矣然則
　肥如之屬于燕必在元朔以前未析邊郡之時也
吳濞傳上患吳會稽輕悍○顧炎武曰錢康功云漢書
　吳王濞傳上患吳會輕悍今本漢書並作吳會稽不
　知順帝時始分二郡漢初安得言吳會稽當是錢所
　見本未誤後人妄增之(臣召南/)按吳會猶言吳之都
　㑹也胡三省通鑑辨誤已嘗論之
吳有豫章郡銅山注韋昭曰但當言章郡今故章也○
　(臣召南/)按注中章郡故章二章字俱應作鄣字鄣郡
　即丹陽郡也志有銅官
狧糠及米注師古曰蓋以犬為喻也○(臣召南/)按索隐
　曰言狧糠盡則至米謂削土盡則滅國也顔注迂曲
　不如索隐説
使輕兵絶淮泗口○胡三省曰泗水南入淮故謂之淮
　泗口
　
　
　
　
　
　
　
　
　
　
　
　
　
　
　前漢書卷三十五考證
欽定四庫全書
　前漢書卷三十六
　　漢　　蘭　　臺　　令　　