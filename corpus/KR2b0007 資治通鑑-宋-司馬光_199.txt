
　資治通鑑卷一百九十八　宋　司馬光　撰
　　　　　　　　　　　　　　胡三省　音註
　唐紀十四(起旃蒙大荒落六月盡著/雍涒灘三月凡二年有竒)
　　太宗文武大聖大廣孝皇帝下之上
貞觀十九年(觀古/玩翻)六月丁酉李世勣攻白巖城西南上
臨其西北城主孫代音濳遣腹心請降(降户江/翻下同)臨城投
刀鉞為信且曰奴願降城中有不從者上以唐幟與其
使(幟昌志翻/使䟽吏翻)曰必降者宜建之城上代音建幟城中人
以為唐兵已登城皆從之上之克遼東也白巖城請降
既而中悔上怒其反覆令軍中曰得城當悉以人物賞
戰士(言以其男女及/財物為賞也)李世勣見上將受其降帥甲士數
十人請曰士卒所以爭冐矢石不顧其死者貪虜獲耳
(帥讀曰率下同/冐莫北翻下同)今城垂㧞奈何更受其降孤戰士之心
(觀世勣此言葢少年/為盗之氣習未除耳)上下馬謝曰將軍言是也然縱兵
殺人而虜其妻孥(孥音/奴)朕所不忍將軍麾下有功者朕
以庫物賞之庶因將軍贖此一城世勣乃退得城中男
女萬餘口上臨水設幄受其降仍賜之食八十以上賜
帛有差他城之兵在白巖者悉慰諭給糧仗任其所之
先是遼東城長史為部下所殺其省事奉妻子奔白巖
(省事吏職也自後魏以來有之賀㧞岳之攻尉遲菩/薩也菩薩使省事傳語是也先悉薦翻省悉景翻)上
憐其有義賜帛五匹為長史造靈輿歸之平壤(為于偽/翻下自)
(為彼為汝/為當為同)以白巖城為巖州以孫代音為刺史契苾何
力瘡重(契欺訖翻/苾毘必翻)上自為傅藥推求得刺何力者髙突
勃付何力使自殺之何力奏稱彼為其主冐白刃刺臣
乃忠勇之士也(刺七/亦翻)與之初不相識非有怨讐遂捨之
(怨於/元翻)初莫離支遣加尸城七百人戍葢牟城李世勣盡
虜之其人請從軍自效上曰汝家皆在加尸汝為我戰
莫離支必殺汝妻子得一人之力而滅一家吾不忍也
戊戍皆廩賜遣之己亥以葢牟城為葢州丁未車駕發
遼東丙辰至安市城(安市漢古縣屬遼東郡舊/書薛仁貴傳作安地城)進兵攻
之丁巳髙麗北部耨薩延壽惠真帥髙麗靺鞨兵十五
萬救安市(後漢書東夷傳髙句麗有五族有消奴部絶/奴部順奴部灌奴部桂婁部賢曰案今髙麗)
(五部一曰内部一名黄部即桂婁部也二曰北部一名/後部即絶奴部也三曰東部一名左部即順奴部也四)
(曰南部一名前部即灌奴部也五曰西部一名右部即/消奴部也據北史髙麗五部各有耨薩葢其酋長之稱)
(也耨奴屋翻新書髙麗大城置耨薩/一比都督也麗力知翻靺鞨音末曷)上謂侍臣曰今為
延壽䇿有三引兵直前連安市城為壘據髙山之險食
城中之粟縱靺鞨掠吾牛馬攻之不可猝下欲歸則泥
潦為阻坐困吾軍上䇿也(若髙延壽出於上䇿不知太/宗何以應之唯有江夏王道)
(宗之計/䇿耳)㧞城中之衆與之宵遁中䇿也不度智能來與
吾戰下䇿也(度徒/洛翻)卿曹觀之必出下䇿成擒在吾目中
矣髙麗有對盧年老習事(東夷傳髙句麗置官有相加/對盧沛者陳壽曰其置官有)
(對盧則不置沛者有沛者則不置對盧薛居正曰髙麗/官其大者號大對盧比一品總知國事對盧以下官總)
(十一級列置州縣六十餘大城置/耨薩比都督小城置運使比刺史)謂延壽曰秦王内芟
羣雄(芟所/銜翻)外服戎狄獨立為帝此命世之材今舉海内
之衆而來不可敵也為吾計者莫若頓兵不戰曠日持
乆分遣竒兵斷其運道(斷丁/管翻)糧食既盡求戰不得欲歸
無路乃可勝也(此即帝所/謂上䇿也)延壽不從引軍直進去安市
城四十里上猶恐其低徊不至命左衛大將軍阿史那
社爾將突厥千騎以誘之(厥九勿翻騎竒/寄翻誘音酉)兵始交而偽
走髙麗相謂曰易與耳競進乘之至安市城東南八里
依山而陳(易以䜴翻陳讀曰陣下/為陳陳於布陳其陳同)上悉召諸將問計長
孫無忌對曰臣聞臨敵將戰必先觀士卒之情臣適行
經諸營見士卒聞髙麗至皆㧞刀結斾喜形於色此必
勝之兵也陛下未冠(冠古/玩翻)身親行陣(行户/剛翻)凡出竒制勝
皆上禀聖謀諸將奉成算而已今日之事乞陛下指蹤
(以獵為喻指示獸/蹤則狗得以追殺)上笑曰諸公以此見讓朕當為諸公
商度(度徒/洛翻)乃與無忌等從數百騎乘髙望之觀山川形
勢可以伏兵及出入之所髙麗靺鞨合兵為陳長四十
里(長直/亮翻)江夏王道宗曰髙麗傾國以拒王師平壤之守
必弱願假臣精卒五千覆其本根則數十萬之衆可不
戰而降上不應(為上悔不用道宗/䇿張本夏户雅翻)遣使紿延壽曰我以
爾國彊臣弑其主故來問罪至於交戰非吾本心入爾
境芻粟不給故取爾數城俟爾國修臣禮則所失必復
矣延壽信之不復設僃(使䟽吏翻紿蕩/亥翻復扶又翻)上夜召文武計
事命李世勣將歩騎萬五千陳於西嶺長孫無忌將精
兵萬一千為竒兵自山北出於狹谷以衝其後上自將
歩騎四千挾鼓角偃旗幟登北山上敕諸軍聞鼓角齊
出奮擊因命有司張受降幕於朝堂之側(降户江翻朝/直遥翻行營)
(僃宫省之制/故亦有朝堂)戊午延壽等獨見李世勣布陳勒兵欲戰
上望見無忌軍塵起命作鼓角舉旗幟諸軍鼓譟並進
延壽等大懼欲分兵禦之而其陳已亂㑹有雷電(方合/戰而)
(雷電/皆至)龍門人薛仁貴(龍門漢皮氏縣地後魏曰龍門縣/并置龍門郡隋廢郡以縣屬蒲州)
(唐武徳初為泰州治所貞觀十七年/州廢屬綘州薛仁貴自編户應募)著竒服大呼陷陳
(著陟略翻/呼火故翻)所向無敵髙麗兵披靡(披普/彼翻)大軍乘之髙麗
兵大潰斬首二萬餘級上望見仁貴召拜游擊將軍(唐/制)
(武散階游擊將/軍從五品下同)仁貴安都之六世孫(薛安都為將以勇/聞於宋魏之間)
名禮以字行延壽等將餘衆依山自固上命諸軍圍之
長孫無忌悉撤橋梁斷其歸路(斷丁/管翻)己未延壽惠真帥
其衆三萬六千八百人請降(曰考異曰實錄云李勣奏/  向若陛下不自親行臣)
(與道宗將數萬人攻安市城未克延壽等十餘萬抽戈/齊至城内兵士復應開門而出臣救首救尾旋踵即敗)
(必為延壽等縳送向平壤為莫離支所笑今日臣敢謝/陛下性命恩澤帝素狎勣笑而領之按勣後獨將兵取)
(髙麗豈必太宗親行邪此非史/官虚羙乃勣諛辭耳今不取)入軍門膝行而前拜伏
請命上語之曰東夷少年跳梁海曲至於摧堅决勝故
當不及老人自今復敢與天子戰乎(語牛倨翻少詩照/翻復扶又翻下無)
(復/同)皆伏地不能對上簡耨薩以下酋長三千五百人授
以戎秩遷之内地(酋慈由翻/長知兩翻)餘皆縱之使還平壤皆䨇
舉手以顙頓地歡呼聞數十里外(聞音/問)收靺鞨三千三
百人悉阬之(以靺鞨/犯陣也)獲馬五萬匹牛五萬頭鐵甲萬領
佗器械稱是(稱尺/證翻)髙麗舉國大駭後黄城銀城皆自㧞
遁去數百里無復人煙上驛書報太子仍與髙士亷等
書曰朕為將如此何如(史言太宗有矜功/之心將即亮翻)更名所幸山
曰駐驆山(據舊史其山本名/六山更工衡翻)秋七月辛未上徙營安市
城東嶺己卯詔標識戰死者尸(識音/志)俟軍還與之俱歸
戊子以髙延壽為鴻臚卿(臚陵/如翻)髙惠直為司農卿張亮
軍過建安城下壁壘未固士卒多出樵牧髙麗兵奄至
軍中駭擾亮素怯踞胡床直視不言將士見之更以為
勇總管張金樹等鳴鼓勒兵擊髙麗破之八月甲辰候
騎獲莫離支諜者髙竹離反接詣軍門(反接兩手縳之/也騎竒寄翻諜)
(逹恊翻/下同)上召見解縳問曰何瘦之甚對曰竊道間行(間/古)
(莧翻/下同)不食數日矣命賜之食謂曰爾為謀宜速反命為
我寄語莫離支(語牛倨翻/下語爾同)欲知軍中消息可遣人徑詣
吾所何必間行辛苦也竹離徒跣上賜屩而遣之(屩居/灼翻)
(草履/也)丙午徙營於安市城南上在遼外凡置營但明斥
候不為塹壘雖逼其城髙麗終不敢出為冦抄(塹七/艶翻)軍
士單行野宿如中國焉(史言帝威懾絶域/所謂善師者不陳)上之伐髙麗
也薛延陀遣使入貢(使䟽/吏翻)上謂之曰語爾可汗(可從刋/入聲汗)
(音/寒)今我父子東征髙麗汝能為㓂宜亟來真珠可汗惶
恐遣使致謝且請發兵助軍上不許及髙麗敗於駐驆
山莫離支使靺鞨說真珠啗以厚利真珠懾服不敢動
(說輸芮翻啗徒覽翻又徒濫翻懾之渉翻者考異曰實/録上謂近臣曰以我量之延陀其死矣聞  莫能測按)
(太宗雖明安能料薛/延陀之死今不取)九月壬申真珠卒(卒子/恤翻)上為之發
哀(為于/偽翻)初真珠請以其庶長子曵莽為突利失可汗居
東方統雜種(長知兩翻/種章勇翻)嫡子㧞灼為肆葉䕶可汗居西
方統薛延陀詔許之皆以禮冊命曵莾性躁擾(躁則/到翻)輕
用兵與㧞灼不恊真珠卒來㑹䘮既葬曵莾恐㧞灼圖
已先還所部㧞灼追襲殺之自立為頡利俱利薛沙多
彌可汗(為薛延陀/亂亡張本)　上之克白巖也謂李世勣曰吾聞
安市城險而兵精其城主材勇莫離支之亂城守不服
莫離支擊之不能下因而與之建安兵弱而糧少(少詩/沼翻)
若出其不意攻之必克公可先攻建安建安下則安市
在吾腹中此兵法所謂城有所不攻者也(孫子兵/法之言)對曰
建安在南安市在北吾軍糧皆在遼東今踰安市而攻
建安若賊斷吾運道將若之何(斷丁/管翻)不如先攻安市安
市下則鼓行而取建安耳上曰以公為將(将即/亮翻)安得不
用公䇿勿誤吾事世勣遂攻安市安市人望見上旗葢
輙乘城鼓譟上怒世勣請克城之日男女皆阬之安市
人聞之益堅守攻乆不下髙延壽髙惠真請於上曰奴
既委身大國不敢不獻其誠欲天子早成大功奴得與
妻子相見安市人顧惜其家人自為戰未易猝㧞(易以/豉翻)
今奴以髙麗十餘萬衆望旗沮潰(沮在/吕翻)國人膽破烏骨
城耨薩老耄不能堅守移兵臨之期至夕克其餘當道
小城必望風奔潰然後收其資糧鼓行而前平壤必不
守矣羣臣亦言張亮兵在沙城(沙城即/卑沙城)召之信宿可至
乘髙麗兇懼(兇許/拱翻)倂力㧞烏骨城度鴨緑水直取平壤
在此舉矣上將從之獨長孫無忌以為天子親征異於
諸將不可乘危徼幸(徼古/堯翻)今建安新城之虜衆猶十萬
若向烏骨皆躡吾後不如先破安市取建安然後長驅
而進此萬全之䇿也上乃止(太宗之定天下多以出竒/取勝獨遼東之役欲以萬)
(全制敵所/以無功)諸軍急攻安市上聞城中雞彘聲謂李世勣
曰圍城積乆城中煙火日㣲今雞彘甚喧此必饗士欲
夜出襲我宜嚴兵僃之是夜髙麗數百人縋城而下(縋/馳)
(偽/翻)上聞之自至城下召兵急擊斬首數十級髙麗退走
江夏王道宗督衆築土山於城東南隅浸逼其城城中
亦増髙其城以拒之士卒分畨交戰日六七合衝車礮
石壊其樓堞(礮與砲同匹/貌翻壤音怪)城中隨立木栅以塞其缺道
宗傷足上親為之針(塞悉則翻/為于偽翻)築山晝夜不息凡六旬
用功五十萬山頂去城數丈下臨城中道宗使果毅𫝊
伏愛將兵屯山頂以僃敵山頺壓城城崩㑹伏愛私離
所部(離力/智翻)髙麗數百人從城缺出戰遂奪據土山塹而
守之(塹士/艶翻)上怒斬伏愛以狥命諸將攻之三日不能克
道宗徒跣詣旗下請罪上曰汝罪當死但朕以漢武殺
王恢(見十八卷/元光二年)不如秦穆用孟明(秦穆公使孟明帥師/東伐再為晉師所敗)
(穆公復用孟明孟明増修其政帥/師伐晉晉人不敢出遂覇西戎)且有破葢牟遼東之
功故特赦汝耳上以遼左早寒草枯水凍士馬難乆留
且糧食將盡癸未勑班師先㧞遼葢二州户口渡遼乃
耀兵於安市城下而旋城中皆屏跡不出(屏必/郅翻)城主登
城拜辭上嘉其固守賜縑百匹(縑幷絲/繒也)以勵事君命李
世勣江夏王道宗將歩騎四萬為殿(殿丁/練翻)乙酉至遼東
丙戍度遼水遼澤泥潦車馬不通命長孫無忌將萬人
翦草填道水深處以車為梁上自繫薪於馬鞘以助役
(将即亮翻鞘所交翻鞭鞘也按孔頴逹禮記/正義曰弓頭為鞘此所謂馬鞘葢馬鞍頭也)冬十月丙
申朔上至蒲溝駐馬督填道諸軍度渤錯水(蒲溝渤錯/水皆在遼)
(澤/中)暴風雪士卒沾濕多死者勑然火於道以待之凡征
髙麗㧞𤣥莵横山葢牟磨米遼東白巖卑沙麥谷銀山
後黄十城(莵同都翻/磨莫臥翻)徙遼葢巖三州户口入中國者七
萬人(七考異曰實録上云徙三州户口入内地者前後/  萬人下癸丑詔書云獲户十萬口十有八萬葢)
(并不徙者/言之耳)新城建安駐驆三大戰斬首四萬餘級戰士
死者㡬二千人(㡬音祁/近也)戰馬死者什七八上以不能成
功深悔之歎曰魏徴若在不使我有是行也命馳驛祀
徴以少牢(少詔/照翻)復立所製碑(踣碑見上/卷十七年)召其妻子詣行
在勞賜之(勞力/到翻)丙午至營州(營州至洛陽二/千九百一十里)詔遼東戰
亡士卒骸骨並集柳城東南命有司設太牢上自作文
以祭之臨哭盡哀其父母聞之曰吾兒死而天子哭之
死何所恨上謂薛仁貴曰朕諸將皆老思得新進驍勇
者將之(將即亮翻/驍堅堯翻)無如卿者朕不喜得遼東喜得卿也
丙辰上聞太子奉迎將至從飛騎三千人馳入臨渝闗
(漢遼西郡有臨渝縣唐志營州有渝闗守捉城杜佑曰/臨渝闗在平州盧龍縣城東百八十里騎竒寄翻師古)
(曰渝/音喻)道逢太子上之發定州也指所御褐袍謂太子曰
俟見汝乃易此袍耳在遼左雖盛暑流汗弗之易及秋
穿敗左右請易之上曰軍士衣多弊吾獨御新衣可乎
至是太子進新衣乃易之諸軍所虜髙麗民萬四千口
先集幽州將以賞軍士上愍其父子夫婦離散命有司
平其直悉以錢布贖為民讙呼之聲三日不息(讙許/爰翻)十
一月辛未車駕至幽州髙麗民迎於城東拜舞呼號(號/户)
(髙/翻)宛轉於地塵埃彌望庚辰過易州境司馬陳元璹使
民於地室蓄火種蔬而進之上惡其諂免元璹官(璹殊/玉翻)
(惡烏/路翻)丙戍車駕至定州丁亥吏部尚書楊師道坐所署
用多非其才左遷工部尚書壬辰車駕發定州十二月
辛丑上病癰御歩輦而行戊申至并州太子為上吮癰
扶輦歩從者數日(為于偽翻吮徐/兖翻從才用翻)辛亥上疾瘳百官皆
賀(廖丑/留翻)上之征髙麗也使右領軍大將軍執失思力將
突厥屯夏州之北以僃薛延陀(力將即亮翻下/同夏户雅翻)薛延陀
多彌可汗既立以上出征未還引兵寇河南(河南者北/河之南即)
(朔方新/秦之地)上遣左武候中郎將長安田仁㑹與思力合兵
擊之思力嬴形偽退誘之深入及夏州之境整陳以待
之(嬴倫為翻誘音/酉陳讀曰陣)薛延陀大敗追奔六百餘里耀威磧
北而還(磧七迹翻還從宣翻又如字還考異曰髙宗實/録云㑹延陀死耀威漠北而  其意指真珠為)
(延陀也按真珠憚太宗威靈不敢入寇又死在九月而/此云冬來寇必非真珠也田仁㑹傳作十八年亦誤也)
多彌復發兵寇夏州(復扶/又翻)己未敕禮部尚書江夏王道
宗發朔并汾箕嵐代忻蔚雲九州兵鎮朔州(武徳三年/分并州之)
(樂平遼山平城石艾置遼州樂平郡八年改曰箕州後/周置蔚州於漢代郡之靈丘隋廢州以靈丘縣屬肆州)
(唐武徳六年分肆州之靈丘易州之飛狐地置蔚州雲/州雲中郡貞觀十四年自朔州北定襄城徙治定襄縣)
(其地寔隋馬邑郡之雲内縣恒安鎮即後魏所都平/城也開元十八年改定襄縣為雲中縣蔚紆勿翻)右
衛大將軍代州都督薛萬徹左驍衛大將軍阿史那社
爾發勝夏銀綏丹延鄜坊石隰十州兵鎮勝州(勝州隋/之榆林)
(郡後魏舊有銀州隋廢為儒林縣屬綏州貞觀二年分/綏州之儒林真鄉縣復置銀州銀川郡漢西河之圁隂)
(圁陽縣地也圁音銀杜祐曰銀州春秋白狄地治儒林/縣漢圁隂縣地丹州古孟門河西之地西魏置汾州義)
(川郡後改州為丹州隋廢州及郡以義川縣屬延州義/寧元年分延州之義川咸寕汾川置丹州咸寧郡坊州)
(春秋白狄之地姚興置中部縣後魏置中部郡隋廢郡/以中部縣屬敷州武徳二年分鄜州置坊州中部郡以)
(周天和七年元皇帝放牧鄜/州於此置馬坊也鄜音膚)勝州都督宋君明左武候
將軍薛孤吳發靈原寧鹽慶五州兵鎮靈州(西魏於五/原置西安)
(州後改為鹽川隋廢州為鹽/川郡貞觀二年復置鹽州)又令執失思力發靈勝二
州突厥兵與道宗等相應薛延陀至塞下知有僃不敢
進　初上留侍中劉洎輔皇太子於定州仍兼左庶子
檢校民部尚書總吏禮户部三尚書事(劉洎既檢校民/部尚書又總吏)
(禮是為三尚書事民部之外安得復有户部哉唐/六典貞觀二十三年始改民部為户部洎其冀翻)上將
行謂洎曰我今逺征爾輔太子安危所寄宜深識我意
對曰願陛下無憂大臣有罪者臣謹即行誅上以其言
妄發頗怪之戒曰卿性踈而太徤必以此敗深宜慎之
及上不豫洎從内出色甚悲懼謂同列曰疾勢如此聖
躬可憂或譛於上曰洎言國家事不足憂但當輔幼主
行伊霍故事大臣有異志者誅之自定矣上以為然(因/洎)
(於上前先有誅有罪大臣/之言遂信譛者之言為然)庚申下詔稱洎與人竊議窺
窬萬一謀執朝衡自處伊霍(朝直遥翻/處昌吕翻)猜忌大臣皆欲
夷戮宜賜自盡(賜自盡即賜死也令自盡其命奏考異/曰實録云黄門侍郎褚遂良誣  之曰)
(國家之事不足慮也正當輔少主行伊霍大臣有異志/者誅之自然定矣太宗疾愈詔問其故洎以實對遂良)
(執證之不已洎引中書令馬周以自明太宗問周周對/與洎所陳不異帝以詰遂良又證周諱之洎遂及罪按)
(此事中人所不為遂良忠直之臣且素無怨仇何至如此/蓋許敬宗惡遂良故修實録時以洎死歸咎於遂良耳今)
(不/取)免其妻孥(孥音/奴)中書令馬周攝吏部尚書以四時選
為勞(四時選始一百九十/二卷元年選須絹翻)請復以十一月選至三月畢
從之(復扶/又翻)　是歲右親衛中郎將裴行方(六典曰隋氏/左右親衛左)
(右勲衛左右翊衛各置開府一人武徳七年改開府各/置中郎將一人正四品下掌各領其屬以宿衛而各總)
(其府事將/即亮翻)討茂州叛羌黄郎弄大破之(貞觀八年改㑹/州汶山郡曰茂)
(州取界内茂滋山為名後書冉駹/其山有六夷七羌九氏各部落)窮其餘黨西至乞習
山臨弱水而歸(蜀之西山/有弱水)
二十年春正月辛未夏州都督喬師望右領軍大將軍
執失思力等擊薛延陀大破之虜獲二千餘人多彌可
汗輕騎遁去(騎竒/寄翻)部内騷然矣　丁丑遣大理卿孫伏
伽等二十二人以六條廵察四方(用漢六/條也)刺史縣令以
下多所貶黜其人詣闕稱寃者前後相屬(屬之/欲翻)上令褚
遂良類狀以聞上親臨决以能進擢者二十人以罪死
者七人流以下除免者數百千人　二月乙未上發并
州三月己巳車駕還京師(并州至京師一/千三百六十里)上謂李靖曰
吾以天下之衆困於小夷何也靖曰此道宗所解(觧户/買翻)
上顧問江夏王道宗具陳在駐驆時乘虚取平壤之言
上悵然曰當時匆匆吾不憶也(是役也不唯不用乘虚/取平壤之䇿乘勝取烏)
(骨之䇿亦/不用也)　上疾未全平欲專保養庚午詔軍國機務
並委皇太子處决於是太子間日聼政於東宫既罷則
入侍藥膳不離左右(處昌吕翻間古/莧翻離力智翻)上命太子暫出遊
觀太子辭不願出上乃置别院於寢殿側使太子居之
褚遂良請遣太子旬日一還東宫與師傅講道義從之
上嘗幸未央宫辟仗已過(辟仗者衛士在駕前攘辟左/右止行人所謂陳兵清道而)
(後行也/辟音闢)忽於草中見一人帶横刀(横刀者用皮襻帶/之刀横於掖下)詰
之(詰去/吉翻)曰聞辟仗至懼不敢出辟仗者不見遂伏不敢
動上遽引還顧謂太子茲事行之則數人當死汝於後
逹縱遣之又嘗乘腰輿(腰輿令人舉/之其髙至腰)有三衛誤拂御衣
(親衛勲衛翊/衛謂之三衛)其人懼色變上曰此間無御史吾不汝罪
也　陜人常惪𤣥告刑部尚書張亮養假子五百人與
術士公孫常語云名應圖䜟(陜失冉翻/䜟楚譛翻)又問術士程公
頴曰吾臂有龍鱗起欲舉大事可乎上命馬周等按其
事亮辭不服上曰亮有假子五百人養此軰何為正欲
反耳命百官議其獄皆言亮反當誅獨將作少匠李道
裕言亮反形未具(将作少匠/從四品下)罪不當死上遣長孫無忌
房𤣥齡就獄與亮訣曰法者天下之平與公共之公自
不謹與凶人徃還陷入於法今將奈何公好去(好去者/與之决)
(别之/辭)己丑亮與公潁俱斬西市籍沒其家歲餘刑部侍
郎缺上命執政妙擇其人擬數人皆不稱㫖既而曰朕
得其人矣徃者李道裕議張亮獄云反形未具此言當
矣(稱尺證翻/當丁浪翻)朕雖不從至今悔之遂以道裕為刑部侍
郎　閏月癸巳朔日有食之　戊戍罷遼州都督府及
巖州(伐髙麗所/得二州)　夏四月甲子太子太保蕭瑀解太保
仍同中書門下三品　五月甲寅髙麗王藏及莫離支
葢金遣使謝罪(使䟽吏/翻下同)并獻二羙女上還之金即蘇文
也　六月丁卯西突厥乙毗射匱可汗遣使入貢且請
昏上許之且使割龜茲于闐踈勒朱俱波蔥嶺五國以
為聘禮(于闐時兼有漢戎廬扞彌渠勒皮山五國故地/踈勒在蔥嶺東北判汗國治葱嶺中都城杜佑)
(曰朱俱波亦曰朱俱槃漢子/合國也去踈勒八九百里)　薛延陀多彌可汗性褊
急猜忌無恩廢弃父時貴臣專用已所親昵(昵尼/質翻)國人
不附多彌多所誅殺人不自安回紇酋長吐迷度與僕
骨同羅共擊之(紇下沒翻酋慈/由翻長知兩翻)多彌大敗乙亥詔以江
夏王道宗左衛大將軍阿史那社爾為瀚海安撫大使
又遣右領衛大將軍執失思力將突厥兵右驍衛大將
軍契苾何力將凉州及胡兵代州都督薛萬徹營州都
督張儉各將所部兵分道並進以擊薛延陀上遣校尉
宇文法詣烏羅䕶靺鞨(烏羅䕶直京師東北六千里一/日烏羅渾即後魏之烏洛侯也)
(東鄰靺鞨大抵風俗皆靺鞨也将即亮翻驍堅堯/翻契欺訖翻苾毘必翻校户教翻靺鞨音未曷)遇薛
延陀阿波設之兵於東境法帥靺鞨擊破之薛延陀國
中驚擾曰唐兵至矣諸部大亂多彌引數千騎奔阿史
悳時健部落(頡利滅李靖徙突厥嬴破數百帳/於雲中以阿史徳為之長衆稍盛)迴紇攻
而殺之并其宗族殆盡遂據其地諸俟斤互相攻擊爭
遣使來歸命(俟渠/之翻)薛延陀餘衆西走猶七萬餘口共立
真珠可汗兄子咄摩支為伊特勿失可汗歸其故地尋
去可汗之號(咄當沒翻/去羌呂翻)遣使奉表請居欝督軍山之北
使兵部尚書崔敦禮就安集之敕勒九姓酋長以其部
落素服薛延陀種聞咄摩支來皆恐懼朝議恐其為磧
北之患乃更遣李世勣與九姓勑勒共圖之上戒世勣
曰降則撫之叛則討之(種草勇翻朝直遥翻磧七迹翻/降户江翻下同  考異曰舊李)
(勣𫝊云詔勣以二百騎發/突厥兵討擊今從鐵勒傳)己丑上手詔以薛延陀破滅
其勑勒諸部或來降附或未歸服今不乘機恐貽後悔
朕當自詣靈州招撫其去歲征遼東兵皆不調發(調徒/釣翻)
時太子當從行少詹事張行成上䟽以為皇太子從幸
靈州不若使之監國(上時掌翻/監古銜翻)接對百寮明習庶政既
為京師重鎮且示四方盛悳宜割私愛俯從公道上以
為忠進位銀青光禄大夫　李世勣至欝督軍山(異考/  曰)
(勣傳作烏徳揵山唐厯云即欝督軍山虜/語兩音也鐵勒傳云至于天山今従唐厯)其酋長梯真
逹官帥衆來降(帥讀/曰率)薛延陀咄摩支南奔荒谷世勣遣
通事舍人蕭嗣業徃招慰咄摩支詣嗣業降其部落猶
持兩端世勣縱兵追擊前後斬五千餘級虜男女三萬
餘人秋七月咄摩支至京師拜右武衛大將軍　八月
甲子立皇孫忠為陳王　己巳上行幸靈州　江夏王
道宗兵既渡磧遇薛延陀阿波逹官衆數萬拒戰道宗
擊破之斬首千餘級追奔二百里道宗與薛萬徹各遣
使招諭勑勒諸部其酋長皆喜頓首請入朝(朝直/遥翻)庚午
車駕至浮陽(浮陽舊書作涇陽當從之涇陽縣前漢屬/安定郡後漢晉省後魏屬隴東郡隋唐屬)
(京兆杜佑曰京兆涇陽縣乃秦封涇陽君之地漢涇陽/縣在今平凉郡界涇陽故城是此時車駕葢至京兆之)
(涇/陽)迴紇㧞野古同羅僕骨多濫葛思結阿跌契苾跌結
渾斛薛等十一姓各遣使入貢(跌徒結翻𫝊考異曰舊/回紇鐵勒  作多覽葛)
(今從實録及本紀唐厯又回紇𫝊陳彭年唐紀作斛薩/鐵勤𫝊作解薛今從實録實録又有契丹奚云十三姓)
(按契丹奚本非薛延陀所統又内附已/乆嘗從征遼非至此乃降今從舊本紀)稱薛延陁不事
大國暴虐無道不能與奴等為主自取敗死部落鳥散
不知所之奴等各有分地(分扶/問翻)不從薛延陀去歸命天
子願賜哀憐乞置官司養育奴等上大喜辛未詔回紇
等使者宴樂頒賚拜官(樂音/洛)賜其酋長璽書(璽斯/氏翻)遣右
領軍中郎將安永壽報使(使䟽/吏翻)　壬申上幸漢故甘泉
宫(甘泉宫在京兆雲陽縣界磨石嶺又曰磨盤嶺又曰/車盤嶺元和志曰當其登山必自車箱阪而上阪在)
(雲陽縣西北三十八里縈紆曲折單車財通/上阪即平原宏敞樓觀相屬以其曲折故名)詔以戎狄
與天地俱生上皇並列流殃構禍乃自運初(言戎狄之/流殃構禍)
(乃自唐興/運之初也)朕聊命偏師遂擒頡利始𢎞廟略已滅延陁
鐵勒百餘萬户散處北溟(處昌/呂翻)逺遣使人委身内屬請
同編列並為州郡混元以降(太極元氣函三為一/混沌未分謂之混元)殊未
前聞宜僃禮告廟仍頒示普天　庚辰至涇州丙戍踰
隴山(隴山時屬隴/州汧源縣界)至西瓦亭觀馬牧(原州平髙縣南有/瓦亭故闗瓦亭水)
(出隴山東北斜趣西南流經成紀略陽顯親界/又東南出新陽峽入于渭故有東西瓦亭之别)九月上
至靈州(靈州在京師西北/千二百五十里)勑勒諸部俟斤遣使相繼詣
靈州者數千人咸云願得天至尊為奴等天可汗子子
孫孫常為天至尊奴死無所恨甲辰上為詩序其事曰
雪耻酬百王除凶報千古公卿請勒石於靈州從之
特進同中書門下三品宋公蕭瑀性狷介與同寮多不
合(狷吉/縣翻)嘗言於上曰房𤣥齡與中書門下衆臣朋黨不
忠執權膠固陛下不詳知但未反耳上曰卿言得無大
甚人君選賢才以為股肱心膂當推誠任之人不可以
求僃必捨其所短取其所長朕雖不能聰明何至頓迷
臧否乃至於是(否音/鄙)瑀内不自得既數忤㫖(數所角翻/忤五故翻)
上亦銜之但以其忠直居多未忍廢也上嘗謂張亮曰
卿既事佛何不出家瑀因自請出家上曰亦知公雅好
桑門今不違公意(好呼/到翻)瑀須臾復進曰(復扶/又翻)臣適思之
不能出家上以瑀對羣臣發言反覆尤不能平㑹稱足
疾不朝或至朝堂而不入見上知瑀意終快怏冬十月
手詔數其罪曰(朝直遥翻見賢遍翻/怏於兩翻數所具翻)朕於佛教非意所
遵求其道者未驗福於將來修其教者翻受辜於既徃
至若梁武窮心於釋氏簡文銳意於法門傾帑藏以給
僧袛殫人力以供塔廟(帑他朗翻藏徂浪翻袛/巨支翻事並見梁紀)及乎三
淮沸浪(三淮本之詩/淮有三洲)五嶺騰煙(謂侯景既亂而蕭勃元/蘭又復亂於嶺南也)
假餘息於熊蹯引殘魂於雀鷇(熊蹯楚成王事雀鷇趙/武靈王事引以喻梁武)
(餓死於䑓城蹯/音煩鷇苦侯翻)子孫覆亡而不暇社稷俄頃而為墟報
施之徵何其謬也(施式/豉翻)瑀踐覆車之餘軌襲亡國之遺
風弃公就私未明隐顯之際身俗口道莫辨邪正之心
修累葉之殃源祈一躬之福本上以違忤君主下則扇
習浮華自請出家尋復違異(復扶/又翻)一迴一惑在乎瞬息
之間自可自否變於帷扆之所(帷扆之所謂天/子朝羣臣之所)乖棟梁
之體豈具曕之量乎朕隐忍至今瑀全無悛改(悛丑/縁翻)可
商州刺史(商州漢𢎞農上洛商縣地晉置上洛郡後魏/置洛州後周改商州京師至商州二百八十)
(一/里)仍除其封　上自髙麗還葢蘇文益驕恣雖遣使奉
表其言率皆詭誕又待唐使者倨慢常窺伺邊隙屢勑
令勿攻新羅而侵陵不止壬申詔勿受其朝貢更議討
之(使䟽吏翻伺相/吏翻朝直遥翻)　丙戌車駕還京師冬十月己丑上
以幸靈州徃還冒寒疲頓欲於歲前專事保攝十一月
己丑詔祭祀表䟽胡客兵馬宿衛行魚契給驛(祭祀謂/郊廟社)
(稷明堂也表䟽在朝羣臣及四方所上者胡客四夷朝/貢之客兵馬調遣征伐及畨上宿衛者也符寳郎掌天)
(子八寳及國之符節辨其所用有事則請之於内既事/則奉而藏之藏其左而班其右以合中外之契一曰銅)
(魚符所以起軍旅易守長二曰𫝊符所以給郵驛通制/命三曰隨身魚符所以明貴賤應徵召四曰木契所以)
(重鎮守慎出納五曰旌節所以委良能假賞罰魚符之/制王畿之内左三右一王畿之外左五右一左者在内)
(右者在外行用之日從第一為首後事須用以次發之/周而復始大事兼敕書小事但降符函封遣使合而行)
(之𫝊符之制太子監國曰雙龍符左右各十京都留守/曰麟符左二十其右一十有九東方曰青龍符西方曰)
(騶虞符南方曰朱雀符北方曰𤣥武符左四右三左者/進内右者付外隨身符之制左二右一太子以玉親王)
(以金庶官以銅佩以為飾刻姓名者去官而納焉不刻/者𫝊而佩之木契之制太子監國則王畿之内左右各)
(三王畿之外左右各五庶官鎮守則左右各十旌節之/制命大将帥及遣使於四方則請而假之旌以專賞節)
(以專/殺)授五品以上官及除解决死罪皆以聞餘並取皇
太子處分(處昌吕翻/分扶問翻)　十二月己丑羣臣累請封禪從
之詔造羽衛送洛陽宫　戊寅迴紇俟利發吐迷度僕
骨俟利發歌濫㧞延多濫葛俟斤末㧞野古俟利發屈
利失同羅俟利發時徤啜思結酋長烏碎及渾斛薛奚
結阿跌契苾白霫酋長皆來朝　庚辰上賜宴於芳蘭
殿(按閣本大明宮圖𤣥武門右𤣥武殿後有紫蘭殿大/樂宴胡客率引入𤣥武門今此芳蘭殿豈紫蘭殿邪)
命有司每五日一會癸未上謂長孫無忌等曰今日吾
生日世俗皆為樂(樂音洛下/宴樂同)在朕翻成傷感今君臨天
下富有四海而承歡膝下永不可得此子路所以有負
米之恨也(家語子路見孔子曰㫺由事二親之時常食/藜藿之實為親負米百里之外親沒之後南)
(游於楚後車百乘積粟萬鍾累茵而坐列鼎而食願欲/食藜藿為親負米不可得也子曰由也事親可謂生事)
(盡力死事/盡思者也)詩云哀哀父母生我劬勞(詩蓼莪/之辭)奈何以劬
勞之日更為宴樂乎因泣數行下(行户/剛翻)左右皆悲　房
𤣥齡嘗以㣲譴歸第褚遂良上䟽以為𤣥齡自義旗之
始翼賛聖功(謂謁見於軍門署為/記室時也上時掌翻)武悳之季冐死决䇿
(謂誅建成/元吉時也)貞觀之初選賢立政(謂遜直於王魏在朝文/武隨能收叙也觀古玩)
(翻/)人臣之勤𤣥齡為最自非有罪在不赦搢紳同尤不
可遐弃陛下若以其衰老亦當諷諭使之致仕退之以
禮不可以淺鮮之過(鮮少也鮮/息淺翻)弃數十年之勲舊上遽
召出之頃之𤣥齡復避位還家(復扶/又翻)乆之上幸芙蓉園
(芙蓉園在京城東南隅秦之隑州漢之樂遊苑唐之曲/江同此地也長安志曰隋營宫城宇文愷以其地在京)
(城東南隅地髙不便故闕此地不為居人坊巷而鑿之/為池以厭勝之又㑹黄渠水自城外南来入城為芙蓉)
(池且為芙蓉園也劉餗小説曰園本古曲江文/帝惡其名曲改曰芙蓉為其水盛而芙蓉富也)𤣥齡勑
子弟汛掃門庭曰乘輿且至(乗繩/證翻)有頃上果幸其第因
載𤣥齡還宫
二十一年春正月開府儀同三司申文獻公髙士亷疾
篤辛卯上幸其第流涕與訣壬辰薨上將徃哭之房𤣥
齡以上疾新愈固諌上曰髙公非徒君臣兼以故舊姻
戚(髙士亷長孫后之母舅也士亷/識帝於龍濳因以甥女妻帝)豈得聞其䘮不徃哭
乎公勿復言(復扶/又翻)帥左右自興安門出(按六典大明宫/南面五門次西)
(曰興安門但貞觀以前人主常居太極宫髙宗龍朔之/後方居大明宫然此時已營永安宫永安即大明也或)
(者帝自永安宫而出興安門歟按舊書髙士亷傳上出/興安門至延喜門長孫無忌迎諌馬首延喜門直皇城)
(之東北隅而興安門直大明宫城之西南隅由大明之/興安門至皇城之延喜門其路迂且逺意太極宫中别)
(自有興安門/也帥讀曰率)長孫無忌在士亷䘮所聞上將至輟哭迎
諫於馬首曰陛下餌金石於方不得臨䘮奈何不為宗
廟蒼生自重(為于/偽翻)且臣舅臨終遺言深不欲以北首夷
衾輙屈鑾駕(死者北首夷衾覆尸之衾鄭氏曰夷之言/尸也尸之槃曰夷槃床曰夷牀衾曰夷衾)
(移尸曰夷于堂皆依尸/而為言者也首式又翻)上不聼無忌中道伏臥流涕固
諫上乃還入東苑南望而哭涕下如雨及柩出横橋(長/安)
(故城横門外有橋曰/横橋柩音舊横音光)上登長安故城西北樓望之慟哭
　丙申詔以迴紇部為瀚海府僕骨為金㣲府(曰考異/  舊書)
(作金微今從/實録唐厯)多濫葛為燕然府㧞野古為幽陵府同羅
為龜林府思結為盧山府(府者都督府/也燕因肩翻)渾為臯蘭州斛
薛為髙闕州奚結為雞鹿州阿跌為雞田州契苾為榆
溪州思結别部為蹛林州白霫為寘顔州(蹛音帶寘/徒年翻)各
以其酋長為都督刺史各賜金銀繒帛及錦袍(繒慈/陵翻)勑
勒大喜捧戴歡呼拜舞宛轉塵中及還上御天成殿宴
設十部樂而遣之諸酋長奏稱臣等既為唐民徃來天
至尊所如詣父母請於迴紇以南突厥以北開一道謂
之參天可汗道置六十八驛各有馬及酒肉以供過使
(使䟽/吏翻)歲貢貂皮以充租賦仍請能屬文人(屬之/欲翻)使為表
䟽(䟽所/去翻)上皆許之於是北荒悉平然迴紇吐迷度己私
自稱可汗官號皆如突厥故事　丁酉詔以明年仲春
有事泰山禪社首(應劭曰社首山在漢泰山郡博縣晉/灼曰山在鉅平縣南十二里唐志兖)
(州博城縣/有社首山)餘並依十五年議　二月丁丑太子釋奠于
國學　上將復伐髙麗(復扶/又翻)朝議以為髙麗依山為城
攻之不可猝㧞(朝直/遥翻)前大駕親征國人不得耕種所克
之城悉收其榖繼以旱災民太半乏食今若數遣偏師
更迭擾其疆埸(數所角翻更工/衡翻場音亦)使彼疲於奔命釋耒入
堡(耒廬/對翻)數年之間千里蕭條則人心自離鴨緑之北可
不戰而取矣上從之三月以左武衛大將軍牛進逹為
青丘道行軍大總管(相如子虗賦曰夫齊東陼鉅海觀/乎成山射乎之罘秋獵乎青丘彷)
(徨乎海外服䖍曰青丘國在海東三百里晉/天文志有青丘七星在軫東南蠻夷之國也)右武候將
軍李海岸副之發兵萬餘人乘樓舩自萊州汎海而入
又以太子詹事李世勣為遼東道行軍大總管右武衛
將軍孫貳朗等副之將兵三千人(將即/亮翻)因營州都督府
兵自新城道入兩軍皆選習水善戰者配之　辛卯上
曰朕於戎狄所以能取古人所不能取臣古人所不能
臣者皆順衆人之所欲故也㫺禹帥九州之民鑿山槎
木(帥讀曰率槎士/下翻逆斫木也)䟽百川注之海其勞甚矣而民不怨
者因人之心順地之勢與民同利故也　是月上得風
疾苦京師盛暑夏四月乙丑命修終南山太和廢宫為
翠㣲宫(楊大年曰翠㣲/宫在驪山絶頂)　丙寅置燕然都䕶府統瀚海
等六都督臯蘭等七州(六都督七州並見上新書曰置/燕府都䕶府於右單于䑓宋白)
(曰在西受降城/東南四十里)以揚州都督府司馬李素立為之素立
撫以恩信夷落懐之共率馬牛為獻素立唯受其酒一
盃餘悉還之　五月戊子上幸翠㣲宫冀州進士張昌
齡獻翠㣲宫頌上愛其文命於通事舍人裏供奉(資格/淺不)
(得除正官命於通/事舍人班裏供奉)初昌齡與進士王公治皆善屬文名
振京師考功貟外郎王師旦知貢舉(屬之欲翻唐初以/考功員外郎知貢)
(舉至開元間考功員外郎李昻為舉人詆訶帝以員外/郎望輕遂移貢舉於禮部以侍郎主之禮部選士自此)
(始/)黜之舉朝莫曉其故及奏第上怪無二人名詰之(朝/直)
(遥翻詰/去吉翻)師旦對曰二人雖有辭華然其體輕薄終不成
令器若置之髙第恐後進效之傷陛下雅道上善其言
　壬辰詔百司依舊啓事皇太子　庚辰上御翠㣲殿
(翠㣲宫之/正殿也)問侍臣曰自古帝王雖平定中夏不能服戎
狄(夏户/雅翻)朕才不逮古人而成功過之自不諭其故諸公
各率意以實言之羣臣皆稱陛下功悳如天地萬物不
得而名言上曰不然朕所以能及此者止由五事耳自
古帝王多疾勝己者朕見人之善若己有之人之行能
不能兼僃(行下/孟翻)朕常弃其所短取其所長人主徃徃進
賢則欲寘諸懐退不肖則欲推諸壑(推吐/雷翻)朕見賢者則
敬之不肖者則憐之賢不肖各得其所人主多惡正直
(惡烏/路翻)隂誅顯戮無代無之朕踐祚以來正直之士比肩
於朝未嘗黜責一人(朝直/遥翻)自古皆貴中華賤夷狄朕獨
愛之如一故其種落皆依朕如父母(種章/勇翻)此五者朕所
以成今日之功也顧謂褚遂良曰公嘗為史官(褚遂良/嘗知起)
(居注十八年拜黄門侍郎參/縂朝政不復兼史職故曰嘗)如朕言得其實乎對曰陛
下盛悳不可勝載(勝音/升)獨以此五者自與葢謙謙之志
耳　李世勣軍既渡遼厯南蘇等數城(前漢書𤣥莵郡/髙句驪縣有南)
(蘇水西北/經塞外)髙麗多背城拒戰(背蒲/妹翻)世勣擊破其兵焚其
羅郭而還(還從宣翻/又如字)　六月癸亥以司徒長孫無忌領
揚州都督實不之任　丁丑詔以隋末䘮亂(䘮息/浪翻)邊民
多為戎狄所掠今鐵勒歸化宜遣使詣燕然等州(使䟽/吏翻)
(下同燕/因肩翻)與都督相知訪求沒落之人贖以貨財給糧逓
還本貫其室韋烏羅䕶靺鞨三部人為薛延陀所掠者
亦令贈還　癸未以司農卿李緯為户部尚書(緯于/貴翻)時
房𤣥齡留守京師(守手/又翻)有自京師來者上問𤣥齡何言
對曰𤣥齡聞李緯拜尚書但云李緯羙髭鬢(髭郎/移翻)帝遽
改除緯洛州刺史(改考異曰唐厯云居無何/  緯太子詹事今從舊𫝊)　秋七月
牛進逹李海岸入髙麗境凡百餘戰無不㨗攻石城㧞
之進至積利城下髙麗兵萬餘人出戰海岸擊破之斬
首二千級　上以翠㣲宫險隘不能容百官庚子詔更
營玉華宫於宜春之鳯皇谷(玉華宫在宜春/縣西四十里)庚戌車駕
還宫(還從宣翻/又音如字)　八月壬戌詔以薛延陀新降土功屢
興(降户江翻屢力/句翻又音如字)加以河北水災停明年封襌　辛未
骨利幹遣使入貢丙戍以骨利幹為𤣥闕州拜其俟斤
為刺史(使䟽吏翻/俟渠之翻)骨利幹於鐵勒諸部為最逺晝長夜
短日沒後天色正曛煑羊脾適熟日已復出矣(骨利幹/居瀚海)
(北産良馬其地北距海至京師最逺又北渡海則晝長/夜短蓋近日出處復扶又翻  考異曰實録唐厯皆作)
(羊脾僧一行大衍厯義及舊天文志唐統紀皆作脾新/天文志云胹羊髀按正言羊脾者取其易熟故也若煮)
(羊肺及髀則雖中國通夕/亦未爛矣今從大衍厯義)　己丑齊州人叚志冲上封
事(上時/掌翻)請上致政於皇太子太子聞之憂形於色發言
流涕長孫無忌等請誅志冲(長知/兩翻)上手詔曰五岳陵霄
四海亘地納汙藏疾無損髙深(左𫝊云川澤納汙山/林藏疾亘吉鄧翻)志
冲欲以匹夫解位天子(言欲使天/子解位也)朕若有罪是其直也
若其無罪是其狂也譬如尺霧障天不虧於大寸雲㸃
日何損於明　丁酉立皇子明為曹王明母楊氏巢刺
王之妃也有寵於上(刺盧/逹翻)文徳皇后之崩也欲立為皇
后魏徵諌曰陛下方比徳唐虞奈何以辰嬴自累(左𫝊/晉太)
(子圉為質於秦秦穆公以女妻子圉將逃歸謂之曰與/子歸乎嬴氏不敢從圉遂逃歸及晉公子重耳入秦秦)
(穆公納女五人懐嬴與焉謂之辰嬴賈/季曰辰嬴嬖於二君是也累力瑞翻)乃止尋以明繼
元吉後　戊戍勅宋州刺史王波利等發江南十二州
工人造大船數百艘欲以征髙麗(十二州宣潤常蘇湖/杭越台㜈括睦洪也)
(艘蘇遭翻/麗力知翻)冬十月庚辰奴刺啜匐俟友帥其所部萬餘
人内附(奴刺部落居吐谷渾党項之間刺來逹翻啜/陟劣翻匐蒲北翻俟渠之翻帥讀曰率下同)
十一月突厥車鼻可汗遣使入貢車鼻名斛勃本突厥
同族世為小可汗頡利之敗突厥餘衆欲奉以為大可
汗時薛延陁力强車鼻不敢當帥其衆歸之或說薛延
陁車鼻貴種有勇略(説輸芮翻/種章勇翻)為衆所附恐為後患不
如殺之車鼻知之逃去薛延陁遣數千騎追之(騎竒/寄翻)車
鼻勒兵與戰大破之乃建牙於金山之北(其地三垂斗/絶惟一面可)
(容車騎壤/土夷博)自稱乙注車鼻可汗突厥餘衆稍稍歸之數
年間勝兵三萬人(勝音/升)時出抄掠薛延陁(抄楚/交翻)及薛延
陁敗車鼻埶益張(張知/亮翻)遣其子沙鉢羅特勒入見(見賢/遍翻)
又請身自入朝(朝直遥/翻下同)詔遣將軍郭廣敬徵之車鼻特
為好言初無來意竟不至(軍考異曰實録詔遣雲麾將/  安調遮右屯衛郎將韓華)
(迎之車鼻徒飾其辭初無來意韓華将招歌邏禄其刦/之車鼻覺其謀華與車鼻子陟苾特勒相射而死調遮)
(亦被殺今從/舊突厥𫝊)　癸卯徙順陽王泰為濮王(濮博/木翻)　壬子
上疾愈三日一視朝　十二月壬申西趙酋長趙磨帥
萬餘户内附以其地為明州(東謝之南有西趙蠻西抵/昆明南即西洱河山宂阻)
(深趙氏世為酋長酋/慈由翻長知兩翻)　龜茲王伐疊卒弟訶黎布失畢
立(龜茲音丘茲/訶虎何翻)浸失臣禮侵漁鄰國上怒戊寅詔使持
節崑丘道行軍大總管(自古相𫝊西域有崑崙山河源/所出又爾雅曰三城為崑崙丘)
(故曰崑丘道/使䟽吏翻)左驍衛大將軍阿史那社爾副大總管左
驍衛大將軍契苾何力安西都䕶郭孝恪等將兵擊之
仍命鐵勒十三州突厥吐蕃吐谷渾連兵進討(驍堅堯/翻契欺)
(訖翻苾毘必翻将即亮/翻吐從暾入聲谷音浴)　髙麗王使其子莫離支任武
入謝罪上許之
二十二年春正月己丑上作帝範十二篇以賜太子曰
君體建親求賢審官納諫去䜛戒盈崇儉賞罰務農閲
武崇文(去羌/吕翻)且曰修身治國僃在其中(治直/之翻)一旦不諱
更無所言矣又曰汝當更求古之哲王以為師如吾不
足法也夫取法於上僅得其中取法於中不免為下吾
居位已來不善多矣錦繡珠玉不絶於前宫室䑓榭屢
有興作犬馬鷹隼無逺不致(隼息/尹翻)行遊四方供頓煩勞
此皆吾之深過勿以為是而法之顧我𢎞濟蒼生其益
多肇造區夏其功大益多損少故人不怨功大過㣲故
業不墮(夏户雅翻少詩/沼翻墮讀曰隳)然比之盡羙盡善固多愧矣汝
無我之功勤而承我之富貴竭力為善則國家僅安驕
惰奢縱則一身不保且成遲敗速者國也失易得難者
位也可不惜哉可不慎哉(太宗自䟽其所行之過差者/以戒太子可謂至矣然太子)
(病於柔弱好内乃無一言及此以警䇿/之人莫知其子之惡信矣易以豉翻)　中書令兼右
庶子馬周病上親為調藥(為于/偽翻)使太子臨問庚寅薨
戊戍上幸驪山温湯　己亥以中書舍人崔仁師為中
書侍郎參知機務　新羅王金善悳卒以善徳妹真徳
為柱國封樂浪郡王遣使冊命(卒子恤翻樂浪音/洛琅使䟽吏翻)　丙
午詔以右武衛大將軍薛萬徹為青丘道行軍大總管
右衛將軍裴行方副之將兵三萬餘人及樓舩戰艦(艦/户)
(黯/翻)自萊州泛海以擊髙麗　長孫無忌檢校中書令知
尚書門下省事(長孫無忌葢/總三省之事)　戊申上還宫　結骨自
古未通中國(杜祐曰結骨在回/紇西北三千里)聞鐵勒諸部皆服二月
其俟利𤼵失鉢屈阿棧入朝(俟渠之翻屈居勿翻阿烏/葛翻棧士限翻朝直遥翻)
其國人皆長大赤髪緑睛(睛音/精)有黒髪者以為不祥上
宴之於天成殿謂侍臣曰㫺渭橋斬三突厥首自謂功
多(謂武徳九年頡/利犯便橋時也)今斯人在席更不以為怪邪失鉢屈
阿棧請除一官執笏而歸誠百世之幸戊午以結骨為
堅昆都督府以失鉢屈阿棧為右屯衛大將軍堅昆都
督𨽻燕然都䕶(燕因/肩翻)又以阿史徳時徤俟斤部落置祈
連州𨽻營州都督是時四夷大小君長爭遣使入獻見
(長知兩翻使䟽吏翻/見賢遍翻下引見同)道路不絶每元正朝賀常數百千
人辛酉上引見諸胡使者謂侍臣曰漢武帝窮兵三十
餘年疲弊中國所獲無㡬(㡬居/豈翻)豈如今日綏之以徳使
窮髪之地盡為編户乎(陸徳明經典釋文曰司馬云窮/髪北極之下無毛之地也崔云)
(北方無毛地也按毛草也/地理書曰山以草木為髪)　上營玉華宫(程大昌曰玉/華宫在坊州)
(宜君/縣)務令儉約惟所居殿覆以瓦(覆敷/又翻)餘皆茅茨然備
設太子宫百司苞山絡野所費已巨億計乙亥上行幸
玉華宫己卯畋于華原(華原宜君銅官漢雲陽祋祤之/地後魏於華原置北雍州西魏)
(改為宜州又置北地郡隋開皇初郡廢大業初州廢以/縣屬京兆唐初復置宜州貞觀十七年州廢而以華原)
(復屬於/京兆)　中書侍郎崔仁師坐有伏閤自訴者仁師不
奏除名流連州(連州漢桂陽陽山之地梁置陽山郡隋/置連州大業初廢州為熈平郡唐復為)
(連州連州在京師南三千六百六十五里/  考異曰舊𫝊本龔州今從新舊本紀)　三月己丑
分瀚海都督俱羅勃部置燭龍州　甲午上謂侍臣曰
朕少長兵間頗能料敵(少詩照翻/長知兩翻)今崑丘行師處月處
宻二部及龜茲用事者羯獵顛那利每懐首䑕必先授
首弩失畢其次也(弩失畢當作布/失畢龜茲王也)　庚子隋蕭后卒詔
復其位號諡曰愍使三品䕶𦵏備鹵薄儀衛送至江都
與煬帝合𦵏　充容長城徐惠(唐會要曰舊制昭儀昭/容昭媛脩儀脩容脩媛)
(充儀充容充媛各一人為九嬪正二品晉武帝太康三/年分烏程立長城縣屬吴興郡今湖州長興縣是也惠)
(徐孝徳/之女)以上東征髙麗西討龜茲翠㣲玉華營繕相繼
又服玩頗華靡上䟽諫其略曰以有盡之農功填無窮
之巨浪圖未獲之他衆䘮已成之我軍(䘮息浪翻/下䘮國同)昔秦
皇并吞六國反速危亡之基晉武奄有三方翻成覆敗
之業(魏蜀吴三方鼎/峙至晉混一)豈非矜功恃大弃徳輕邦圖利忘
危肆情縱欲之所致乎是知地廣非常安之術人勞乃
易亂之源也又曰雖復茅茨示約(易以豉翻/復扶又翻)猶興木石
之疲和雇取人不無煩擾之弊又曰珍玩伎巧乃䘮國
之斧斤(伎渠綺翻/䘮息浪翻)珠玉錦繡寔迷心之酖毒又曰作法
於儉猶恐其奢作法於奢何以制後上善其言甚禮重
之
　
　
　
　
　
　
　
　
　資治通鑑卷一百九十八
