
　資治通鑑卷一百六十九　宋　司馬光　撰
　　　　　　　　　　　　　　胡三省　音註
　陳紀三(起昭陽協洽盡柔/兆閹茂凡四年)
　　世祖文皇帝下
天嘉四年春正月齊以太子少傅魏收兼尚書右僕射
時齊主終日酣飲朝事專委侍中髙元海(酣戸甘翻朝/直遙翻下同)
元海庸俗帝亦輕之以收才名素盛故用之而收畏懦
避事尋坐阿縱除名(收考異曰北齊書帝紀正月乙亥/  為僕射己卯除名相去五日不)
(容如此之速恐/誤今去其日)兖州刺史畢義雲作書與髙元海論叙
時事元海入宫不覺遺之給事中李孝貞得而奏之帝
由是疎元海以孝貞兼中書舍人徵義雲還朝和士開
復譖元海(復扶/又翻)帝以馬鞭箠元海六十責曰汝昔敎我
反(事見上卷二/年箠止蕋翻)以弟反兄幾許不義以鄴城兵抗并州
幾許無智(幾居/豈翻)出為兖州刺史　甲申周廸衆潰脫身
踰嶺奔晉安(臨川郡南城縣有/東興嶺通晉安)依陳寳應官軍克臨川
獲廸妻子寳應以兵資廸留異又遣子忠臣隨之虞寄
與寳應書以十事諫之曰自天厭梁德英雄互起人人
自以為得之然夷凶翦亂四海樂推者陳氏也(樂音/洛)豈
非厯數有在惟天所授乎一也以王琳之彊侯瑱之力
進足以搖蕩中原争衡天下退足以屈彊江外(瑱他甸/翻又音)
(鎮屈其勿翻/彊其兩翻)雄張偏隅(張知/亮翻)然或命一旅之師或資一
士之説琳則瓦解氷泮投身異域瑱則厥角稽顙(書泰/誓曰)
(若崩厥角言如角之崩也孟子曰若崩厥角稽首文雖/小異意則大同此止言厥角稽顙當以顛蹶之蹶為義)
(説式芮翻/稽音啓)委命闕庭斯又天假其威而除其患二也今
將軍以藩戚之重(陳編寳應於/屬籍故云然)東南之衆盡忠奉上戮
力勤王豈不勲髙竇融(竇融以河西歸/漢累世貴盛)寵過吳芮(吳芮/以長)
(沙奉漢髙祖賢之制詔御史長/沙王忠其定著今至𫝊國五世)析珪判野(揚雄解嘲曰/析人之珪師)
(古註云析分也判亦分也判野謂畫/野分土君國子民而傳之後世也)南面稱孤乎三也
聖朝棄瑕忘過寛厚得人至於余孝頃潘純陀李孝欽
歐陽頠等(朝直遙翻髙祖永定元年歐陽頠為周文育/所禽潘純陀李孝欽皆王琳將也孝欽及余)
(孝頃二年為周廸所禽純陀/盖琳敗而歸陳也頠魚委翻)悉委以心腹任以爪牙胸
中豁然曽無纎芥况將軍舋非張繡罪異畢諶(張繡殺/曹操之)
(子其後歸操操厚待之事見漢獻帝紀又操為兖州以/畢諶為别駕張邈以兖州叛刼諶母弟妻子操謝遣之)
(諶頓首言無二心既出遂亡去及破吕布諶生得衆為/之懼操曰夫人孝於親者豈有不忠於君乎吾所求也)
(以為魯相舋許/覲翻諶氏壬翻)當何慮於危亡何失於富貴四也方今
周齊鄰睦境外無虞并兵一向匪朝伊夕非劉項競逐
之機楚趙連從之勢(從子/容翻)何得雍容髙拱坐論西伯哉
五也(范曄論隗囂曰若囂命㑹符運敵非天力雖坐論/西伯豈為過哉注云言不遇光武為敵則不謝西)
(伯/也)且留將軍狼顧一隅亟經摧衂(亟去吏翻/頻數也)聲實虧喪
膽氣衰沮其將帥首䑕兩端唯利是視孰能被堅執鋭
長驅深入繫馬埋輪奮不顧命以先士卒者乎六也(喪/息)
(浪翻沮在吕翻將即亮翻帥/所類翻被皮義翻先悉薦翻)將軍之彊孰如侯景將軍
之衆孰如王琳武皇滅侯景於前今上摧王琳於後此
乃天時非復人力(復扶/又翻)且兵革已後民皆厭亂其孰能
棄墳墓捐妻子出萬死不顧之計從將軍於白刅之間
乎七也厯觀前古子陽季孟顛覆相尋餘善右渠危亡
繼及(子陽公孫述字季孟隗囂字二人事見/漢光武紀餘善右渠事見漢武帝紀)天命可畏
山川難恃况將軍欲以數郡之地當天下之兵以諸侯
之資拒天子之命强弱逆順可得侔乎八也且非我族
類其心必異(左傳季文子/引史佚之言)不愛其親豈能及物留將軍
身縻國爵子尚王姬(易曰我有好爵吾與爾縻之子/尚王姬謂異子貞臣尚主也)猶
且棄天屬而不顧背明君而孤立危急之日豈能同憂
共患不背將軍者乎(背蒲/妹翻)至於師老力屈懼誅利賞必
有韓智晉陽之謀張陳井陘之勢九也(韓智事見一卷/周威烈王二十)
(三年張陳事始秦二世三/年終漢髙帝三年陘音刑)北軍萬里逺鬬鋒不可當(兵/自)
(建康来建康於晉安為北故曰北軍萬里逺鬬/者無反顧之心有必死之志故其鋒不可當)將軍自
戰其地人多顧後衆寡不敵將帥不侔師以無名而出
事以無機而動以此稱兵(稱猶/舉也)未知其利十也為將軍
計莫若絶親留氏(寳應娶留異/之女為妻)釋甲偃兵一遵詔㫖方
今藩維尚少(少詩/沼翻)皇子㓜冲凡豫宗族皆䝉寵樹况以
將軍之地將軍之才將軍之名將軍之勢而克脩藩服
北面稱臣寧與劉澤同年而語其功業哉(劉澤漢髙祖/疎屬事見十)
(三卷漢髙/后七年)寄感恩懐德不覺狂言斧鉞之誅其甘如薺
(薺齊/濟翻)寳應覽書大怒或謂寳應曰虞公病勢稍篤言多
錯謬寳應意乃小釋亦以寄民望故優容之　周梁躁
公侯莫陳崇從周主如原州(諡法好變/動民曰躁)帝夜還長安人
竊怪其故崇謂所親曰吾比聞術者言晉公今年不利
車駕今忽夜還不過晉公死耳(比毗至翻宇/文䕶封晉公)或發其事
乙酉帝召諸公於大德殿面責崇崇惶恐謝罪其夜冢
宰䕶遣使將兵就崇第逼令自殺(䕶當恐懼脩省引咎/避權不當專殺功臣)
(使疏吏翻/將即亮翻)葬如常儀　壬辰以髙州刺史王法氍為南
徐州刺史臨川太守周敷為南豫州刺史(五代志髙凉/郡梁置髙州)
(南豫州時治宣/城氍巨俱翻)　周主命司憲大夫拓䟦廸(唐六典御/史大夫秦)
(官厯晉宋齊梁陳後魏北齊後周並不置大夫而以中/丞為臺主後周秋官置司憲中大夫二人掌丞司寇之)
(法以左右刑罰盖比/御史中丞之職也)造大律十五篇(五代志周造大律/凡二十五篇一刑)
(名二法例三祀享四朝㑹五婚姻六户禁七水火八興/繕九衞宫十市㕓十一鬭競十二刼盗十三賊叛十四)
(毁亡十五違制十六關津十七諸侯十八廐牧十九雜/犯二十詐偽二十一請求二十二告言二十三逃亡二)
(十四繫訊二十五斷獄/當從志作二十五篇)其制罪一曰杖刑自十至五十
二曰鞭刑自六十至百三曰徒刑自一年至五年四曰
流刑自二千五百里至四千五百里五曰死刑磬絞斬
梟裂(古者公族有罪磬於甸人鄭𤣥曰懸縊殺之曰磬/絞者全其身首斬者殊死梟者掛其首於木上裂)
(者車裂梟/堅堯翻)凡二十五等(五刑之屬各有/五合二十五等)　庚戌以司空
南徐州刺史侯安都為江州刺史　辛酉周詔大冢宰
晉國公親則懿昆(昆兄/也)任當元輔自今詔誥及百司文
書並不得稱公名䕶抗表固讓　三月乙丑朔日有食
之　齊詔司空斛律光督歩騎二萬築勲掌城於軹關
(五代志軹關在河内郡王/屋縣騎奇寄翻軹音只)仍築長城二百里置十二戍
　丙戌齊以兼尚書右僕射趙彦深為左僕射(左僕射/當作右)
(僕射盖先是兼官/今正除右僕射也)　夏四月乙未周以柱國達奚武為
太保　周主將視學以太傅燕國公于謹為三老(燕因/肩翻)
謹上表固辭不許仍賜以延年杖戊午帝幸太學謹入
門帝迎拜於門屏之間謹答拜有司設三老席於中楹
南向太師䕶升階設几謹升席南面憑几而坐大司馬
豆盧寜升階正舄帝升階立於斧扆之前西面(扆屏風/也斧扆)
(畫文為斧形/扆於豈翻)有司進饌帝跪設醬豆(醬食味之主古之/養老執醬而饋今)
(跪而/設豆)親為之袒割(為於偽翻袒割/袒而割牲也)謹食畢帝親跪授爵
以酳(酳羊晉翻以/酒漱口也)有司撤訖帝北面立而訪道謹起立
於席後對曰木受繩則正后從諫則聖(書傅説告/髙宗之言)明王
虛心納諫以知得失天下乃安又曰去食去兵信不可
去(論語孔子答子貢/之言去羌吕翻)願陛下守信勿失又曰有功必賞
有罪必罰則為善者日進為惡者日止又曰言行者立
身之基(行下/孟翻)願陛下三思而言九慮而行勿使有過天
子之過如日月之食人莫不知願陛下慎之帝再拜受
言謹答拜禮成而出(三代而下視學養老乞言之/禮惟漢明帝周武帝行之)　司
空侯安都恃功驕横(横戶/孟翻)數聚文武之士騎射賦詩(數/所)
(角翻下又數/同騎奇寄翻)齋中賔客動至千人部下將帥多不遵法
度檢問收攝(攝録也捕也將即/亮翻帥所類翻)輒奔歸安都上性嚴整
内銜之安都弗之覺每有表啓封訖有事未盡開封自
書之云又啓某事及侍宴酒酣或箕踞傾倚常陪樂遊
園褉飲(樂音/洛)謂上曰何如作臨川王時上不應安都再
三言之上曰此雖天命抑亦明公之力宴訖啓借供帳
水飾欲載妻妾於御堂宴飲上雖許之意甚不懌明日
安都坐於御座賓客居羣臣位稱觴上夀(上時/掌翻)㑹重雲
殿災安都帥將士帶甲入殿上甚惡之隂為之備(此皆/日前)
(事史厯叙安都致敗之/由重直龍翻惡烏路翻)及周廸反朝議謂當使安都討
之(朝直遙/翻下同)而上更使吳明徹(更工/衡翻)又數遣臺使案問安
都部下檢括亡叛(使疏/吏翻)安都遣其别駕周宏實自託於
舍人蔡景歴(蔡景歴為中書舍人自武帝以来特/䝉親任盖陳朝事權皆在中書也)并問
省中事景歴錄其狀具奏之因希㫖稱安都謀反上慮
其不受召故用為江州五月安都自京口還建康部伍
入於石頭六月帝引安都宴於嘉德殿又集其部下將
帥㑹於尚書朝堂於坐收安都囚於嘉德西省(坐徂/臥翻)又
收其將帥盡奪馬仗而釋之因出蔡景厯表以示於朝
乃下詔㬥其罪惡明日賜死宥其妻子資給其喪初髙
祖在京口(髙祖與王僧辯既/平臺城出鎮京口)嘗與諸將宴杜僧明周文
育侯安都為夀(奉觴上/夀也)各稱功伐(積功/曰伐)髙祖曰卿等悉
良將也而並有所短杜公志大而識闇狎於下而驕於
上周侯交不擇人而推心過差侯郎慠誕而無厭輕佻
而肆志(厭於鹽翻/佻他彫翻)並非全身之道卒皆如其言(知臣莫/若君誠)
(哉是言也/卒子恤翻)　乙卯齊主使兼散騎常侍崔子武来聘(散/悉)
(亶翻騎奇/寄翻下同)　齊侍中開府儀同三司和士開有寵於齊
主齊主外朝視事及在内宴賞須臾之間不得不與士
開相見或累日不歸一日數入或放還之後俄頃即追
未至之間連騎督趣(趣讀/曰促)姦諂百端寵愛日隆前後賞
賜不可勝紀每侍左右言辭容止極諸鄙䙝以夜繼晝
無復君臣之禮常謂帝曰自古帝王盡為灰土堯舜桀
紂竟復何異陛下宜及少壯極意為樂縱横行之(勝音/升復)
(扶又翻少詩照翻/樂音洛縱子容翻)一日取快可敵千年國事盡付大臣
何慮不辦無為自勤約也帝大悅於是委趙彦深掌官
爵元文遙掌財用唐邕掌外騎兵(外兵及騎兵也勃海/王歡相魏丞相府外)
(兵曹騎兵曹分掌兵馬及文宣受禪諸司咸歸尚書惟/此二曹不廢謂之外兵省騎兵省據和士開傳時委邕)
(掌外兵白/建掌騎兵)信都馮子琮胡長粲掌東宫帝三四日一視
朝書數字而已(朝直/遙翻)畧無所言須臾罷入長粲僧敬之
子也(胡僧敬見一百五十八/卷梁武帝大同七年)帝使士開與胡后握槊河
南康獻王孝瑜諫曰皇后天下之母豈可與臣下接手
孝瑜又言趙郡王叡其父死於非命(叡父琛勃海王歡/之弟也亂歡後庭)
(因杖/而斃)不可親近(近其/靳翻)由是叡及士開共譖之士開言孝
瑜奢僭叡言山東唯聞河南王不聞有陛下(齊主多居/晉陽在山)
(西司冀定殷瀛滄/之地皆在山東)帝由是忌之孝瑜竊與爾朱御女言
(齊制八十一御女比正四品古之御妻也/孝瑜傳云爾朱事太后孝瑜先與之通)帝聞之大怒
庚申頓飲孝瑜酒三十七盃(飲於/禁翻)孝瑜體肥大腰帶十
圍帝使左右婁子彥載以出酖之於車至西華門煩躁
投水而絶(躁則/到翻)贈太尉錄尚書事諸侯在宫中者莫敢
舉聲唯河間王孝琬大哭而出(孝琬孝瑜/之弟也)　秋七月戊
辰周主幸原州　八月辛丑齊以三臺宫為大興聖寺
　九月壬戌廣州刺史陽山穆公歐陽頠卒詔子紇襲
父爵位(陽山郡公五代志南海郡含洭縣梁置陽山郡/為歐陽紇不就徵阻兵而反張本頠魚委翻紇)
(下没/翻)　甲子周主自原州登隴(登隴/坂也)　周廸復越東興
嶺為㓂(東興嶺在臨川郡南城縣界唐志撫州南城縣/武德四年析置永城東興二縣七年省沈約曰)
(東興縣吳立屬臨/川郡復扶又翻)辛未詔䕶軍章昭達將兵討之(昭達/時為)
(䕶軍/將軍)　丙戌周主如同州　初周人欲與突厥木杆可
汗連兵伐齊(厥九勿翻杆公旦翻/可從刊入聲汗音寒)許納其女為后遣御
伯大夫楊荐(唐六典曰後周天官府置御伯中大夫二/人天子出入則侍於左右大祭祀盥洗則)
(授中武帝改御伯為納言盖侍中之/職也宣帝末又别置侍中為加官)及左武伯太原王
慶(左武伯盖侍衛/之官注見後)往結之齊人聞之懼亦遣使求昏於
突厥賂遺甚厚(使疏吏翻/遺子季翻)木杆貪齊幣重欲執荐等送
齊荐知之責木杆曰太祖昔與可汗共敦鄰好(好呼/到翻)蠕
蠕部落數千來降太祖悉以付可汗使者以快可汗之
意(事見一百六十六卷梁敬帝紹/泰元年蠕人兖翻降戶江翻)如何今日遽欲背恩
忘義獨不愧鬼神乎(背蒲/妹翻)木杆慘然良乆曰君言是也
吾意决矣當相與共平東賊然後遣女荐等復命(異考/  曰)
(典畧在保定二年按王慶傳云/是歳乃興入并之役故置於此)公卿請發十萬人擊齊
柱國楊忠獨以為得萬騎足矣戊子遣忠將歩騎一萬
與突厥自北道伐齊又遣大將軍達奚武帥歩騎三萬
自南道出平陽期㑹於晉陽(忠將即亮翻又音如字領/也騎奇寄翻帥讀曰率下)
(同/)　冬十一月辛酉章昭達大破周迪迪脫身潛竄山
谷民相與匿之雖加誅戮無肯言者　十二月辛卯周
主還長安(自隴/上還)　丙申大赦　章昭達進軍度嶺趣建
安討陳寳應(趣七/喻翻)詔益州刺史余孝頃(梁元帝之世益/州之地已入於)
(周陳命余孝頃遙/領益州刺史耳)督㑹稽東陽臨海永嘉諸軍自東道
㑹之(㑹工/外翻)　是歲初祭始興昭烈王於建康用天子禮
(帝嗣髙祖以子伯茂奉始興昭烈王/之祀今初以天子禮祀之非禮也)　周楊忠㧞齊二
十餘城齊人守陘嶺之隘(唐志代州雁門縣有東陘關/西陘關陘音刑隘烏懈翻)
忠擊破之突厥木杆地頭歩離三可汗以十萬騎㑹之
(木杆分國為三部木杆牙帳居都斤山地頭可汗/統東方歩離可汗統西方厥九勿翻杆公旦翻)己丑
自恒州三道俱入(恒戶/登翻)時大雪數旬南北千餘里平地
數尺齊主自鄴倍道赴之戊午至晉陽斛律光將歩兵
三萬屯平陽(拒達奚武/之兵也)己未周師及突厥逼晉陽齊主
畏其彊戎服帥宫人欲東走避之趙郡王叡河間王孝
琬叩馬諫孝琬請委叡部分(分扶/問翻)必得嚴整帝從之命
六軍進止皆取叡節度而使并州刺史段韶總之(委叡/部分)
(而段韶/總其事)
五年春正月庚申朔齊主登北城(晉陽北/城也)軍容甚整突
厥咎周人曰爾言齊亂故來伐之今齊人眼中亦有鐵
何可當邪(厥九勿翻/邪音耶)周人以歩卒為前鋒從西山下去
城二里許諸將咸欲逆擊之(將即/亮翻)段韶曰歩卒力勢自
當有限今積雪既厚逆戰非便不如陳以待之彼勞我
逸破之必矣既至齊悉其鋭師鼓譟而出突厥震駭引
上西山不肯戰(陳讀曰陣/上時掌翻)周師大敗而還(還從宣翻又/如字下同)
突厥引兵出塞縱兵大掠自晉陽以往七百餘里人畜
無遺(謂晉陽以北七百/餘里畜許救翻)段韶追之不敢逼突厥還至陘
嶺凍滑乃鋪氈以度胡馬寒瘦膝已下皆無毛比至長
城(陘音刑比必利翻長/城即文宣所築者)馬死且盡截矟杖之以歸達奚
武至平陽未知忠退斛律光與書曰鴻鵠已翔於寥廓
羅者猶視於沮澤(漢司馬相如難蜀父老曰焦明已翔/乎寥廓羅者猶視乎藪澤沮將預翻)
武得書亦還光逐之入周境獲二千餘口而還光見帝
於晉陽帝以新遭大㓂抱光頭而哭任城王湝進曰何
至於此乃止(見賢遍翻湝音/皆又戶皆翻)初齊顯祖之世周人常懼
齊兵西度毎至冬月守河椎氷及世祖即位嬖倖用事
朝政漸紊(嬖卑義翻又博計翻/朝直遙翻紊音問)齊人椎氷以備周兵之
逼斛律光憂之曰國家常有吞關隴之志今日至此而
唯翫聲色乎　辛巳上祀南郊　二月庚寅朔日有食
之　初齊顯祖命羣臣刋定魏麟趾格為齊律(見一百/六十三)
(卷梁簡文帝/大寳元年)乆而不成時軍國多事决獄罕依律文相
承謂之變法從事世祖即位思革其弊乃督脩律令者
至是而成律十二篇(五代志齊律十二篇一名例二禁/衛三婚户四擅興五違制六詐偽)
(七鬬訟八賊盗九捕斷十/毁損十一廐牧十二雜律)令四十卷其刑名有五一曰
死重者轘之(轘胡慣翻/即車裂也)次梟首次斬次絞二曰流投邉
裔為兵三曰刑自五歳至一歳四曰鞭自百至四十五
曰杖自三十至十凡十五等(死四等流一等刑五等鞭/五等杖三等通十八等今)
(曰凡十五等通鑑依五代志大/凡為十五等之文也梟堅堯翻)其流外官及老小閹癡
(老者小者閹者癡者與流外官皆贖/鄭𤣥曰閹精氣閉藏者癡不慧也)并過失應贖者皆
以絹代金三月辛酉班行之因大赦(赦其宿罪此後有/犯者皆以法令施)
(行/)是後為吏者始守法令又敕仕門子弟常講習之(仕/門)
(謂入仕/之家)故齊人多曉法又令民十八受田輸租調二十
充兵六十免力役六十六還田免租調一夫受露田八
十畝(杜佑曰不栽樹者謂之露田/調力弔翻下夫調牛調同)婦人四十畝奴婢依
良人(言奴婢受田/依良人畝數)牛受六十畝(按五代志丁牛一頭受/田六十畝限止四年丁)
(牛者勝耕之牛牧/牛者得受其田)大率一夫一婦調絹一匹綿八兩墾
租二石義租五斗奴婢準良人之半(奴婢者官常役其/力故所調半於良)
(人/)牛調二尺墾租一斗義租五升墾租送臺義租納郡
以備水旱(調力/弔翻)　己巳齊羣盜田子禮等數十人共刼
太師彭城景思王浟為主詐稱使者徑向浟第至内室
稱敕牽浟上馬臨以白刄欲引向南殿浟大呼不從(浟/夷)
(周翻使疏吏翻上/時掌翻呼火故翻)盜殺之　庚辰周初令百官執笏(記/玉)
(藻曰史進象笏書思對命注云意所思念將以告君者/也對所以對君也命所受命也書之於笏為失忘也又)
(曰凡有指畫於君前者用笏造受命於君前用笏笏畢/用也因飾焉笏度二尺有六寸其中博三寸其殺六分)
(而去一應劭曰昔荆軻逐秦王其後謁者持匕首以備/不虞從此侍宫皆執刀劒髙祖偃武脩文始制手版代)
(焉隋志曰中世以来唯八座尚書執笏笏者白筆綴其/頭紫囊裹之其餘公卿但執手版謂之筆笏盖以記事)
(受言西魏以降通用象牙五品以下通用竹木爾雅釋/名笏忽也君有教命及所白則書其上以備忽忘也唐)
(㑹要曰笏舊制三品已上前挫後直五品以上前挫後/屈武德已來一例上圓下方開元八年諸笏三品已上)
(前詘後直五品已上前詘後挫並用象九品已上任用/竹木上挫下方男以上聽依品爵執笏假官板亦依此)
(例/)　齊以斛律光為司徒武興王普為尚書左僕射普
歸彦之兄子也甲申以馮翊王潤為司空　夏四月辛
卯齊主使兼散騎常侍皇甫亮來聘(散悉亶翻/騎奇寄翻)　庚子
周主遣使來聘(使疏/吏翻)　癸卯周以鄧公河南竇熾為大
宗伯五月壬戌封世宗之子賢為畢公　甲子齊主還
鄴(自晉/陽還)　壬午齊以趙郡王叡為錄尚書事前司徒婁
叡為太尉甲申以段韶為太師丁亥以任城王湝為大
將軍(湝戸皆翻/又音皆)　壬辰齊主如晉陽　周以太保達奚
武為同州刺史　六月齊主殺樂陵王百年時白虹暈
日兩重(重直/龍翻)又横貫而不達赤星見齊主欲以百年猒
之(見賢遍翻/猒於叶翻)㑹博陵人賈德胄教百年書百年嘗作數
敕字德胄封以奏之帝發怒使召百年百年自知不免
割帶玦留與其妃斛律氏見帝於凉風堂(見賢/遍翻)使百年
書敕字驗與德胄所奏相似遣左右亂捶之又令曵之
遶堂行且捶所過血皆遍地氣息將盡乃斬之(孝昭殺/文宣之)
(子武成又殺孝昭之子天之報應固/不爽遺言諄諄竟何益哉捶止蘂翻)棄諸池池水盡赤
妃把玦哀號不食(號戶/髙翻)月餘亦卒玦猶在手拳不可開
其父光自擘之乃開(擘博厄翻/分擘也)　庚寅周改御伯為納
言　初周太祖之從賀㧞岳在關中也遣人迎晉公䕶
於晉陽(梁武帝中大通二年宇文泰從賀㧞岳入關按/下䕶答母書云違離膝下三十五年逆而數之)
(正在/是年)䕶母閻氏及周主之姑皆留晉陽(周主之姑蓋宇/文泰之妹也)
齊人以配中山宫(中山宫慕容氏之故宫/自魏以來以為别宫)及䕶用事遣
間使入齊求之莫知音息(間古莧翻音息猶今人言/信息也使疏吏翻下同)齊
遣使者至玉璧求通互市䕶欲訪求母姑使司馬下大
夫尹公正至玉璧與之言(司馬下大夫即/軍司馬之職)使者甚悅勲
州刺史韋孝寛獲關東人復縱之因致書為言西朝欲
通好之意(復扶又翻又音如字為於偽翻好呼到/翻下同周在關西故稱西朝朝直遙翻)是時
周人以前攻晉陽不得志謀與突厥再伐齊(厥九/勿翻)齊主
聞之大懼許遣䕶母西歸且求通好先遣其姑歸　秋
八月丁亥朔日有食之　周遣柱國楊忠㑹突厥伐齊
至北河而還(水經河水東逕沃野故城南又北屈而為/南河出焉河水又北迤西溢於窳渾縣故)
(城東又屈而東流為北河東逕/髙闕南還從宣翻又音如字)　戊子周以齊公憲為
雍州牧(雍於/用翻)宇文貴為大司徒九月丁巳以衞公直為
大司空追錄佐命元功封開府儀同三司隴西公李昞
為唐公(錄昞父虎佐命之功也李氏有/天下國號曰唐本此昞音丙)太馭中大夫長
樂公若干鳳為徐公(周官太馭中大夫掌馭玉路/以祀及犯軷屬夏官樂音洛)昞虎
之子鳳惠之子也(李虎始見一百五十六卷梁武帝中/大通六年若千惠見一百五十八卷)
(大同/九年)　乙丑齊主封其子綽為南陽王儼為東平王儼
太子之母弟也　突厥㓂齊幽州衆十餘萬入長城大
掠而還　周皇姑之歸也齊主遣人為晉公䕶母作書
言䕶㓜時數事又寄其所著錦袍以為信驗(為於偽翻/著陟畧翻)
且曰吾屬千載之運(屬之欲翻/載子亥翻)䝉大齊之德矜老開恩
許得相見禽獸草木母子相依吾有何罪與汝分離今
復何福還望見汝(復扶又翻/又音如字)言此悲喜死而更蘇世間
所有求皆可得母子異國何處可求假汝貴極王公富
過山海有一老母八十之年飄然千里死亡旦夕不得
一朝蹔見(蹔與/暫同)不得一日同處(處昌/吕翻)寒不得汝衣饑不
得汝食汝雖窮榮極盛光耀世間於吾何益吾今日之
前汝既不得申其供養(供居用翻/養羊亮翻)事往何論今日以後
吾之殘命唯繫於汝爾戴天履地中有鬼神勿云㝠昧
而可欺負䕶得書悲不自勝(勝音/升)復書曰區宇分崩遭
遇災禍違離膝下三十五年(離力/智翻)受生稟氣皆知母子
誰同薩保(䕶字薩保/薩桑葛翻)如此不孝子為公侯母為俘𨽻暑
不見母暑寒不見母寒衣不知有無食不知饑飽冺如
天地之外無由暫聞分懐寃酷終此一生(分扶/問翻)死若有
知冀奉見於泉下耳不謂齊朝解網惠以德音磨敦四
姑並許矜放(䕶兄弟呼其母為阿摩敦四姑即/周主之姑也第四朝直遙翻下同)初聞此
㫖魂爽飛越(左傳鄭子產曰人生始化曰魄既生魄陽/曰魂用物精多則魂魄强是以有精爽至)
(於神/明)號天叩地(號戶/刀翻)不能自勝(勝音升下/足勝同)齊朝霈然之
恩既已霑洽有家有國信義為本伏度來期已應有日
(朝直遙翻/度徒洛翻)一得奉見慈顔永畢生願生死肉骨(生死謂/使死者)
(復生肉骨謂/使枯骨再肉)豈過今恩負山戴嶽未足勝荷(勝音升荷/下可翻)
齊人留䕶母使更與䕶書邀䕶重報往返再三時段韶
拒突厥軍於塞下(厥九/勿翻)齊主使黄門徐世榮乘傳齎周
書問韶韶以周人反覆本無信義比晉陽之役其事可
知䕶外託為相其實主也既為母請和(傳張戀翻比毗/至翻相息亮翻)
(為於偽翻/下主為同)不遣一介之使(使疏吏/翻下同)若據移書即送其母
恐示之以弱不如且外許之待和親堅定然後遣之未
晩齊主不聽即遣之(䕶母至長安席未及煖而洛/陽之師已出卒如段韶之言)閻氏
至周舉朝稱慶周主為之大赦凡所資奉窮極華盛每
四時伏臘周主帥諸親戚行家人之禮稱觴上夀(朝直/遙翻)
(帥讀曰率下/同上時掌翻)　突厥自幽州還(還從宣翻/又如字)留屯塞北更
集諸部兵遣使告周欲與共擊齊如前約閏月乙巳突
厥㓂齊幽州晉公䕶新得其母未欲伐齊恐負突厥約
更生邉患不得已徵二十四軍及左右廂散𨽻秦隴巴
蜀之兵(二十四軍六柱國及十二大將軍所統關中諸/府兵也安定公泰相魏左右各十二軍並屬相)
(府左右廂禁衞兵也兼有秦隴巴蜀/之兵散𨽻於左右廂者散悉亶翻)并羌胡内附者凡
二十萬人冬十月甲子周主授䕶斧鉞於廟廷丁卯親
勞軍於沙苑(勞力/到翻)癸酉還宫䕶軍至潼關遣柱國尉遲
迴帥精兵十萬為前鋒趣洛陽大將軍權景宣帥山南
之兵趣懸瓠(山南荆襄之兵尉紆勿翻/帥讀曰率下同趣七喻翻)少師楊檦出軹
關(少始照翻/檦與標同)　周迪復出東興(復扶又翻/下衆復同)宣城太守錢
肅鎮東興以城降迪(守式又翻/降戶江翻)吳州刺史陳詳將兵擊
之(五代志鄱陽郡梁置吳州陳廢鄱陽之吳州/而於吳郡置吳州將即亮翻又音如字領也)詳兵大
敗迪衆復振南豫州刺史西豐脫侯周敷帥所部擊之
(諡法無脫諡盖以周敷/輕脫而死故以為諡)至定川(據周敷傳/定川縣名)與迪對壘迪
紿敷曰吾昔與弟戮力同心(事見一百六十六卷梁敬/帝太平元年紿蕩亥翻)
豈規相害今願伏罪還朝(朝直/遙翻)因弟披露心腑先乞挺
身共盟敷許之方登壇為迪所殺　陳寳應據晉安建
安二郡水陸為柵以拒章昭達昭達與戰不利因據上
流命軍士伐木為筏施拍其上㑹大雨江漲昭達放筏
衝寳應水柵盡壞之(筏音伐/壊音怪)又出兵攻其歩軍方合戰
上遣將軍余孝頃自海道適至(去年遣孝頃督㑹稽諸/郡兵自東道合攻陳寳)
(應/)并力乘之十一月己丑寳應大敗逃至莆口(莆口在/唐泉州)
(莆田縣界莆田今興化軍即/其地虞寄傳作莆田莆音蒲)謂其子曰早從虞公計不
至今日昭達追擒之并擒留異及其族黨送建康斬之
異子貞臣以尚主得免寳應賓客皆死上聞虞寄嘗諫
寳應命昭達禮遣詣建康既見勞之曰管寧無恙(漢末/管寧)
(客遼東不受公孫度爵命已而復/得還鄉里故以寄况之勞力到翻)以為衡陽王掌書記
(上子伯信封衡陽/王奉獻王昌祀)　周晉公䕶進屯𢎞農尉遲迥圍洛
陽雍州牧齊公憲同州刺史達奚武涇州總管王雄軍
於邙山(雍於用翻/邙音亡)　戊戌齊主遣兼散騎常侍劉逖來
聘(散悉亶翻/騎奇寄翻)　初周楊檦為邵州刺史(五代志絳郡垣/縣後魏置邵郡)
(及白水縣後周置邵州改白水為/亳城隋廢州及郡改亳城為垣縣)鎮捍東境二十餘年
數與齊戰(數所/角翻)未嘗不㨗由是輕之既出軹關獨引兵
深入又不設備甲辰齊太尉婁叡將兵奄至大破檦軍
檦遂降齊(將即亮翻下同/降戶江翻下同)權景宣圍懸瓠十二月齊豫
州道行臺豫州刺史太原王士良永州刺史蕭世怡並
以城降之景宣使開府郭彥守豫州謝徹守永州(五代/志汝)
(南郡城陽縣舊置/楚州後齊曰永州)送士良世怡及降卒千人於長安周
人為土山地道以攻洛陽三旬不克晉公䕶命諸將塹
斷河陽路(塹七艷翻/斷音短)遏齊救兵然後同攻洛陽諸將以
為齊兵必不敢出唯張斥候而已齊遣蘭陵王長恭大
將軍斛律光救洛陽畏周兵之彊未敢進齊主召并州
刺史段韶謂曰洛陽危急今欲遣王救之突厥在北復
須鎮禦如何(復扶/又翻)對曰北虜侵邉事等疥癬今西隣闚
逼乃腹心之病請奉詔南行齊主曰朕意亦爾乃令韶
督精騎一千發晉陽(騎奇/寄翻)丁巳齊主亦自晉陽赴洛陽
　己未齊太宰平原靖翼王淹卒　段韶自晉陽行五
日濟河㑹連日隂霧壬戌韶至洛陽帥帳下三百騎與
諸將登邙阪觀周軍形勢(邙阪北邙之阪/也帥讀曰率)至太和谷與
周軍遇韶即馳告諸營追集騎士結陳以待之(陳讀曰/陣下光)
(陳/同)韶為左軍蘭陵王長恭為中軍斛律光為右軍周人
不意其至皆忷懼(忷許/拱翻)韶遙謂周人曰汝宇文䕶纔得
其母遽来為㓂何也周人曰天遣我来有何可問韶曰
天道賞善罰惡當遣汝送死來耳周人以歩兵在前上
山逆戰(上北邙逆齊兵/與戰上時掌翻)韶且戰且却以誘之(誘音/酉)待其
力弊然後下馬擊之周師大敗一時瓦解投墜谿谷死
者甚衆蘭陵王長恭以五百騎突入周軍遂至金墉城
下城上人弗識長恭免胄示之面乃下弩手救之周師
在城下者亦解圍遁去委棄營幕自邙山至穀水(水經/穀水)
(出𢎞農澠池縣墦塚林穀陽谷東北過穀/城縣北又東過河南縣北東南入於洛)三十里中軍
資器械彌滿川澤唯齊公憲達奚武及庸忠公王雄在
後勒兵拒戰(諡法危身/奉上曰忠)王雄馳馬衝斛律光陳光退走
雄追之光左右皆散唯餘一奴一矢雄按矟不及光者
丈餘(矟色/角翻)謂光曰吾惜爾不殺當生將爾見天子光射
雄中額雄抱馬走至營而卒(射而亦翻中竹/仲翻卒子恤翻)軍中益懼
齊公憲拊循督勵衆心小安至夜收軍憲欲待眀更戰
達奚武曰洛陽軍散人情震駭若不因夜速還明日欲
歸不得武在軍乆備見形勢公少年未經事(少詩/照翻)豈可
以數營士卒委之虎口乎乃還權景宣亦棄豫州走丁
卯齊主至洛陽己巳以段韶為太宰斛律光為太尉蘭
陵王長恭為尚書令(賞戰勝/之功也)壬申齊主如虎牢遂自滑
臺如黎陽丙子至鄴楊忠引兵出沃野應接突厥軍糧
不給諸軍憂之計無所出忠乃招誘稽胡酋長咸在坐
(此稽胡與離石稽胡同種散居銀夏之間/誘音酉酋慈秋翻長知兩翻坐徂臥翻)詐使河州刺
史王傑勒兵鳴鼓而至曰大冢宰已平洛陽欲與突厥
共討稽胡之不服者坐者皆懼忠慰諭而遣之於是諸
胡相帥饋輸軍糧填積屬周師罷歸忠亦還(帥讀曰率/屬之欲翻)
晉公䕶本無將畧是行也又非本心故無功(兵出無名/事故不成)
(其宇文䕶之謂/乎將即亮翻)與諸將稽首謝罪周主慰勞罷之(稽音/啓勞)
(力到/翻)　是歲齊山東大水饑死者不可勝計(勝音/升)　宕
昌王梁彌定屢㓂周邉周大將軍田宏討滅之以其地
置宕州(宕州在長安西南一千六/百五十六里宕徒浪翻)
六年春正月癸卯齊以任城王湝為大司馬(湝户皆翻/又音皆任)
(音/壬)　齊主如晉陽　二月辛丑周遣陳公純許公貴神
武公竇毅南陽公楊荐等(魏收志朔州有神武郡領尖/山樹頹二縣水經注樹頹水)
(出沃陽縣東山下西南流右合誥升爰水其水左合中/陵川後魏置神武郡於神武川治尖山縣隋為神武縣)
(屬馬邑郡/荐在甸翻)備皇后儀衞行殿并六宫百二十人詣突厥
可汗牙帳逆女毅熾之兄子也(熾時為柱國周主既/誅宇文䕶以為太傅)
丙寅周以柱國安武公李穆為大司空綏德公陸通為
大司㓂(李穆陸通皆縣公也五代志襄陽郡舊有安武/縣西魏併為南漳縣雕隂郡有綏德縣西魏置)
　壬申周主如岐州　夏四月甲寅以安成王頊為司
空頊以帝弟之重勢傾朝野直兵鮑僧叡恃頊勢為不
法(自秦以来王公/府皆有直兵)御史中丞徐陵為奏彈之從南臺官
屬引奏案而入(御史臺/為南臺)上見陵章服嚴肅為歛容正坐
(為於偽翻/下上為同)陵進讀奏版時頊在殿上侍立仰視上流汗
失色陵遣殿中御史引頊下殿(殿中侍御史居殿中察/非法故使之引頊下殿)
上為之免頊侍中中書監朝廷肅然　丙午齊大將軍
東安王婁叡坐事免齊著作郎祖珽有文學多技藝
而疎率無行(珽它鼎翻技渠/綺翻行下孟翻)嘗為髙祖中外府功曹(髙/歡)
(都督中外諸軍事/以珽為府功曹)因宴失金叵羅(叵羅盃􁐳之/屬叵普火翻)於珽髻
上得之又坐詐盗官粟三千石鞭二百配甲坊(珽與令/史李䨇)
(倉督成租等作晉州啓請粟三千石珽/代功曹趙彥深宣教給之事覺鞭配)顯祖時珽為秘
書丞盗華林遍畧及有它贜當絞除名為民(華林遍畧/梁武帝集)
(諸學士所撰也南人持至鄴下賣之髙澄集書吏一日/一夜寫畢退還其本珽盗遍畧數帙質錢樗蒲重以得)
(罪至顯祖時又盗遍畧一部及擬/補令史十餘人皆有受由是除名)顯祖雖憎其數犯法
而愛其才伎令直中書省(伎渠/綺翻)世祖為長廣王珽為胡
桃油獻之(珽善為胡桃/油以塗畵)因言殿下有非常骨法孝徵夢
殿下乘龍上天(孝徵祖珽字也是時人/多以字行上時掌翻)王曰若然當使
兄大富貴及即位擢拜中書侍郎遷散騎常侍與和士
開共為姦諂珽私説士開曰君之寵幸振古無比(振古/猶云)
(自古也説式芮翻/下宜説微説同)宫車一日晚駕(晚晏也義/與晏駕同)欲何以克
終士開因從問計珽曰宜説主上云文襄文宣孝昭之
子俱不得立今宜令皇太子早踐大位以定君臣之分
(踐慈演翻/分扶問翻)若事成中宫少主必皆德君此萬全計也請
君㣲説主上令粗解(少詩照翻粗坐五/翻解户買翻曉也)珽當自外上表
論之士開許諾㑹有彗星見(彗祥歲翻/見賢遍翻)太史奏云彗除
舊布新之象當有易主珽於是上書言陛下雖為天子
未為極貴宜傳位東宫且以上應天道并上魏顯祖禪
子故事(見一百三十二巻宋明帝泰始六/年是上併上時掌翻下公上同)齊主從之丙
子使太宰段韶持節奉皇帝璽綬傳位於太子緯太子
即皇帝位於晉陽宫(諱緯字仁綱武成帝之長/子也璽斯氏翻綬音受)大赦改
元天統又詔以太子妃斛律氏為皇后於是羣公上世
祖尊號為太上皇帝軍國大事咸以聞使黄門侍郎馮
子琮尚書左丞胡長粲輔導少主出入禁中專典敷奏
子琮胡后之妹夫也祖珽拜秘書監加儀同三司大被
親寵(被皮/義翻)見重二宫　丁丑齊以賀㧞仁為太師侯莫
陳相為太保馮翊王潤為司徒趙郡王叡為司空河南
王孝琬為尚書令戊寅以瀛州刺史尉粲為太尉斛律
光為大將軍東安王婁叡為太尉(尉粲婁叡並為太尉/此承齊紀之悮按尉)
(粲傳粲為太傅當從之婁叡封郡王/五代志郎邪郡沂水縣舊置東安郡)尚書僕射趙彥深
為左僕射(按齊紀彥深自右/僕射遷為左僕射)　五月突厥遣使至齊(使/疏)
(吏/翻)始與齊通　六月己巳齊主使兼散騎常侍王季髙
來聘　秋七月辛巳朔日有食之　上遣都督程靈洗
自鄱陽别道擊周廸破之廸與麾下十餘人竄於山穴
中日月浸乆從者亦稍苦之(從才/用翻)後遣人潛出臨川市
魚鮭(吳人總稱魚菜/為鮭音户皆翻)臨川太守駱牙執之令取廸自效
因使腹心勇士隨之入山其人誘廸出獵(守式又翻/誘音酉)勇
士伏於道傍出斬之丙戌傳首至建康　庚寅周主如
秦州八月丙子還長安　己卯立皇子伯固為新安王
伯恭為晉安王伯仁為廬陵王伯義為江夏王(夏戸/雅翻)
冬十月辛亥周以函谷關城為通洛防以金州刺史賀
若敦為中州刺史鎮函谷(五代志河南郡新安縣後周/置中州杜佑在今洛州新安)
(縣/東)敦恃才負氣顧其流軰皆為大將軍敦獨未得兼以
湘州之役全軍而返謂宜受賞翻得除名(事見上巻/元年二年)對
臺使出怨言(使疏/吏翻)晉公䕶怒徵還逼令自殺臨死謂其
子弼曰吾志平江南今而不果汝必成吾志吾以舌死
汝不可不思因引錐刺弼舌出血以誡之(刺七亦翻弼/能從父之志)
(而取江南不能守/父之戒而保其身)　十一月癸未齊太上皇至鄴　齊
世祖之為長廣王也數為顯祖所捶(數所角翻/捶止蘃翻)心常銜
之顯祖每見祖珽常呼為賊故珽亦怨之且欲求媚於
世祖乃説世祖曰文宣狂㬥何得稱文既非創業何得
稱祖若文宣為祖陛下萬歲後當何所稱帝從之己丑
改諡太祖獻武皇帝廟號髙祖獻明皇后為武明皇后
令有司更議文宣諡號(説式芮翻更工/衡翻諡神至翻)　十二月乙卯
封皇子伯禮為武陵王　壬戌齊上皇如晉陽　庚午
齊改諡文宣皇帝為景烈皇帝廟號威宗(諡法布義行/剛曰景有功)
(安民曰烈猛以彊果曰威有/威可畏曰威以刑服逺曰威)
天康元年(是年二/月改元)春正月己卯日有食之　癸未周大
赦改元天和　辛卯齊主祀圜丘癸巳祫太廟(五代志/齊制圜)
(丘方澤並三年一祭謂之禘祀圜丘則以蒼璧束帛正/月上辛祀昊天上帝太廟則春祠夏禴秋嘗冬蒸皆以)
(孟月并臘凡五祭三年一/禘五年一祫謂之殷祭)　丙申齊以吏部尚書尉瑾
為右僕射　己亥周主耕籍田(籍在/亦翻)　庚子齊主如晉
陽　周遣小載師杜杲來聘(周禮載師掌任土之法以/物地事授地職而待其政)
(令屬地官其官有上士二人中士四人而無大小之别/五代志後周置載師掌任土之法辯夫家田里之數㑹)
(六畜車乘之稽審賦役歛弛之節制畿/疆修廣之役頒施惠之要審牧產之政)　二月庚戌齊
上皇還鄴　丙子大赦改元(改元/天康)　三月己卯以安成
王頊為尚書令　丙午周主祀南郊夏四月辛亥大雩
　上不豫臺閣衆事並令尚書僕射到仲舉五兵尚書
孔奐共决之奐琇之之曽孫也(孔琇之見一百三十九/巻齊明帝建武元年琇)
(音/秀)疾篤奐仲舉與司空尚書令揚州刺史安成王頊吏
部尚書袁樞中書舍人劉師知入侍醫藥樞君正之子
也(袁君正見一百六十三/巻梁武帝太清三年)太子伯宗柔弱上憂其不能
守位謂頊曰吾欲遵太伯之事(言以天/下讓也)頊拜伏泣涕固
辭上又謂仲舉奐等曰今三方鼎峙四海事重宜須長
君(長知/兩翻)朕欲近則晉成遠隆殷法(晉成帝立母弟為嗣/事見九十七巻咸康)
(八年殷法/兄死弟及)卿等宜遵此意孔奐流涕對曰陛下御膳違
和痊復非乆(痊愈也復謂復/初痊且緣翻)皇太子春秋鼎盛聖德日
躋(毛萇曰躋升也鄭/元曰言日進也)安成介弟之尊足為周旦若有廢
立之心臣等愚誠不敢聞詔上曰古之遺直復見於卿
(復扶/又翻)乃以奐為太子詹事
　臣光曰夫人臣之事君將順其美正救其惡(孝經記/夫子之)
　(言/)孔奐在陳處腹心之重任(處昌/吕翻)决社稷之大計茍
　以世祖之言為不誠則當如竇嬰面辯袁盎廷爭(竇/嬰)
　(事見十六巻漢景帝三年袁/盎事見十二年爭讀曰諍)防微杜漸以絶覬覦之
　心(覬音冀/覦音俞)以為誠邪(邪音/耶)則當請明下詔書宣告中
　外使世祖有宋宣之美髙宗無楚靈之惡(左傳宋宣/公舍其子)
　(與夷而立其弟穆公穆公卒捨其子馮而立與夷君/子曰宋宣公可謂知人矣立穆公其子饗之楚康王)
　(有疾其弟圍入問王疾縊而弑之遂殺/其二子幕及平夏而自立是為靈王)不然謂太子
　嫡嗣不可動揺欲保輔而安全之則當盡忠竭節如
　晉之荀息趙之肥義(左傳晉獻公有疾屬其子奚齊/於荀息息曰臣竭其股肱之力)
　(繼之以死公薨里克殺奚齊荀息將死之人曰不如/立卓子而輔之荀息立卓子以葬獻公里克殺卓子)
　(荀息死之肥義事見/四卷周赧王二十年)奈何於君之存則逆探其情而
　求合焉(探吐/南翻)及其既沒則權臣移國而不能救嗣主
　失位而不能死斯乃姦諛之尤者而世祖謂之遺直
　以託六尺之孤豈不悖哉(悖蒲/内翻)
癸酉上殂(殂祚/於翻)上起自艱難知民疾苦性明察儉約每
夜刺閨取外事分判者前後相續(以錐繭物曰刺閨宫/中小門也就閨中刺)
(取外事故曰刺/閨刺七賜翻)敕傳更籖於殿中者必投籖於階石之
上令鎗然有聲(更工衡翻更籖更/籌也鎗楚庚翻)曰吾雖眠亦令驚覺
(覺古/孝翻)太子即位大赦五月己卯尊皇太后曰太皇太后
皇后曰皇太后　乙酉齊以兼尚書左僕射武興王普
為尚書令　吐谷渾龍涸王莫昌帥部落附於周以其
地為扶州(五代志同昌郡嘉誠縣後周置縣并龍涸郡/及扶州總管府吐從暾入聲谷音浴帥讀曰)
(率/)　庚寅以安成王頊為驃騎大將軍司徒錄尚書都
督中外諸軍事(頊吁玉翻驃匹/妙翻騎奇寄翻)丁酉以中軍大將軍開
府儀同三司徐度為司空以吏部尚書袁樞為左僕射
吳興太守沈欽為右僕射(守式/又翻)御史中丞徐陵為吏部
尚書陵以梁末以来選授多濫乃為書示衆曰梁元帝
承侯景之凶荒王太尉接荆州之禍敗(王太尉謂僧辯/也荆州禍敗謂)
(江陵陷/沒也)故使官方窮此紛雜(方法也/窮極也)永安之時(南史徐/陵傳作)
(永定永定髙祖受/禪初元也當從之)聖朝草創白銀難得黄札易營(朝直/遙翻)
(易以/豉翻)權以官階代於錢絹致令員外常侍路上比肩諮
議叅軍市中無數豈是朝章固應如此(朝直/遙翻)今衣冠禮
樂日富年華(謂一日富於一日/一年華於一年也)何可猶作舊意非理望
也衆咸服之　己亥齊立上皇子宏為齊安王仁固為
北平王仁英為髙平王仁光為淮南王　六月齊遣兼
散騎常侍韋道儒来聘(散悉亶翻/騎奇寄翻)　丙寅葬文皇帝於
永寜陵廟號世祖　秋七月戊寅周築武功等諸城以
置軍士(武功即漢扶風武功縣周紀築武/功都斜谷武都留谷津抗諸城)丁酉立妃王
氏為皇后(臨海王/立后)八月齊上皇如晉陽周信州蠻冉令
賢向五子王等據巴峽反(巴峽在巴郡巴縣有明月/廣德等峽亦謂之三峽)攻
陷白帝黨與連結二千餘里周遣開府儀同三司元契
趙剛等前後討之終不克九月詔開府儀同三司陸騰
督開府儀同三司王亮司馬裔討之騰軍於湯口(水經/江水)
(自朐䏰縣東逕瞿巫灘左/則湯溪水注之謂之湯口)令賢於江南據險要置十城
逺結涔陽蠻為聲援(涔鉏簮翻丁度曰涔陽渚在郢中/此盖荆州蠻也又水經涔水出漢)
(中南鄭縣東南旱山東北流逕成固縣南城北北至沔/陽縣南入於沔水經又曰涔水出作唐縣西北天門郡)
(界東南流注於澧水九域志江陵府公/安縣有涔陽鎮此涔陽當從九域志)自帥精卒固守
水邏城(帥讀曰率/邏即佐翻)騰召諸將問計皆欲先取水邏後攻
江南騰曰令賢内恃水邏金湯之固外託涔陽輔車之
援資糧充實器械精新以我懸軍攻其嚴壘脫一戰不
克更成其氣不如頓軍湯口先取江南翦其羽毛然後
進軍水邏此制勝之術也乃遣王亮帥衆度江旬日㧞
其八城捕虜及納降各千計遂間募驍勇(閒當作簡/驍堅堯翻)數
道進攻水邏蠻帥冉伯犂冉安西素與令賢有仇騰説
誘賂以金帛使為鄉導(帥讀曰率説式/芮翻鄉讀曰嚮)水邏之旁有石
勝城令賢使其兄子龍真據之騰宻誘龍真龍真遂以
城降水邏衆潰斬首萬餘級捕虜萬餘口令賢走追獲
斬之騰積骸於水邏城側為京觀是後羣蠻望之輙大
哭不敢復叛(觀古玩翻/復扶又翻)向五子王據石墨城使其子寳
勝據雙城(今歸州巴東縣北臨大江有鐵鎗頭長數丈/經數百年不損目曰向王鎗盖諸向所據處)
(也/)水邏既平騰頻遣諭之猶不下進擊皆擒之盡斬諸
向酋長捕虜萬餘口(酋慈秋翻/長知兩翻)信州舊治白帝騰徙之
於八陳灘北(諸葛亮壘石為八陣於魚復平沙之上今/謂之八陣磧䕫州圖經云八陣磧在奉節)
(縣西南七里又云在永安宫南一里渚下平磧上聚細/石為之各髙五丈皆碁布相當中間相去九尺正中開)
(南北巷悉廣五尺凡六十四聚或為人散亂及為夏水/所沒水退則依然如故又有二十四聚作兩層其後毎)
(層各十二聚/陳讀曰陣)以司馬裔為信州刺史小吏部隴西辛昻
(周既建六官以六部分/屬六官小吏部屬天官)奉使梁益且為騰督軍糧(使疏/吏翻)
(下同為/於偽翻)時臨信楚合等州民多從亂(五代志巴東郡臨/江縣後周置臨州)
(巴郡梁置楚州涪陵郡西魏/置合州唐改臨州為忠州)昻諭以禍福赴者如歸乃
令老弱負糧壯夫拒戰咸樂為用(樂音/洛)使還㑹巴州萬
榮郡民反(五代志清化郡梁置巴州所領永穆縣舊置/萬榮郡唐志永穆縣屬通州我朝改通州為)
(達/州)攻圍郡城遏絶山路昻謂其徒曰凶狡猖狂若待上
聞孤城必陷茍利百姓專之可也遂募通開二州(五代/志通)
(州郡梁置萬州西魏曰通州所領西流縣後魏之漢興/縣也西魏置開州唐省西流縣入盛山縣杜佑曰通州)
(漢宕渠之地梁於此置萬州以州内地萬餘/頃故以為名西魏改通州以居四達之地)得三千人
倍道兼行出其不意直趣賊壘(趣七/喻翻)賊以為大軍至望
風瓦解一郡獲全周朝嘉之以為渠州刺史(五代志宕/渠郡梁置)
(渠州朝/直遙翻)　冬十月齊以侯莫陳相為太傅任城王湝為
太保婁叡為大司馬馮翊王潤為太尉開府儀同三司
韓祖念為司徒　庚申帝享太廟　十一月乙亥周遣
使來弔(使疏/吏翻)　丙戌周主行視武功等新城(行下/孟翻)十二
月庚申還長安　齊河閒王孝琬怨執政(怨讒殺其/兄孝瑜也)為
草人而射之(射而/亦翻)和士開祖珽譛之於上皇曰草人以
擬聖躬也又前突厥至并州孝琬脫兠鍪抵地(抵諸氏/翻側擊)
(也北齊書作/抵丁禮翻)云我豈老嫗須著此物此言屬大家也(嫗/威)
(遇翻著陟略翻屬之欲翻此時已/謂天子為大家言比上皇於婦人)又魏世謠言河南種
穀河北生白楊樹上金雞鳴河南北者河間也孝琬將
建金雞大赦耳(五代志曰後齊赦日武庫令設金雞及/鼓於闕門外之右集囚於闕前撾鼔千)
(聲釋焉爾雅翼曰海中星占曰天雞聲動為/有赦故後魏北齊赦日皆設金雞掲於竿)上皇頗惑
之㑹孝琬得佛牙置第内夜有光上皇聞之使搜之得
填庫矟幡數百(填讀曰鎮/矟色角翻)上皇以為反具收訊諸姬有
陳氏者無寵誣孝琬云孝琬常畫陛下像而哭之其實
世宗像也(孝琬父澄諡文襄/皇帝廟號世宗)上皇怒使武衛赫連輔𤣥
倒鞭撾之(倒鞭者執小頭/以大頭撾之)孝琬呼叔上皇曰何敢呼我
為叔孝琬曰臣神武皇帝嫡孫文襄皇帝嫡子魏孝静
皇帝之甥何為不得呼叔上皇愈怒折其兩脛而死(折/而)
(設/翻)安德王延宗哭之淚赤(延宗亦文襄之子㓜為文宣/所養問欲作何王對曰欲作)
(衝天王文宣問楊愔愔曰天下無此郡名願使安於德/乃封安德王淚赤者泣盡而繼之以血也魏中興初分)
(樂陵置/安德郡)又為草人鞭而訊之曰何故殺我兄奴告之上
皇覆延宗於地馬鞭鞭之二百幾死(幾居/依翻)　是歲齊賜
侍中中書監元文遙姓髙氏(文遙孝昭帝/之后黨也)頃之遷尚書
左僕射魏末以來縣令多用厮役(厮音斯今相傳/讀從詵入聲)由是
士流恥為之文遙以為縣令治民之本(治直/之翻)遂請革選
(革更/改也)宻擇貴遊子弟發敕用之猶恐其披訴悉召之集
神武門令趙郡王叡宣㫖唱名厚加慰諭而遣之齊之
士人為縣自此始
　
　
　
　
　
　資治通鑑巻一百六十九
