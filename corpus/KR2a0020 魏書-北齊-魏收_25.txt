卷二十一上
　　齊　　　　　魏　　　　收　　　　撰
　列𫝊第九上
　　獻文六王
　　咸陽王　趙郡王　髙陽王　廣陵王　北海王
獻文皇帝七男李思皇后生孝文皇帝封昭儀生咸陽
王禧韓貴人生趙郡靈王幹髙陽文穆王雍孟椒房生
廣陵惠王羽潘貴人生彭城武宣王勰髙椒房生北海
平王詳勰别有𫝊
咸陽王禧字永壽太和九年封加侍中驃騎大將軍中
都大官文明太后令曰自非生知皆由學誨皇子皇孫
訓教不立温故求新蓋有闕矣可於閒靜之所别置學
館選忠信博聞之士為之師傅以匠成之髙祖以諸弟
典三都誠禧等曰汝等國之至親皆㓜年任重三都折
獄特宜用心夫未能操刀而使割錦非傷錦之尤寔授
刀之責皆可修身慎行勿有乖爽文明太后亦誠禧等
曰汝兄繼承先業統御萬機戰戰兢兢恒恐不稱汝所
治雖小亦宜克念髙祖又曰周文王小心翼翼聿懐多
福如有周公之才使驕且吝其餘不足觀汝等宜小心
畏慎勿自驕怠出為使持節開府冀州刺史髙祖餞於
南郊又以濟隂王鬱枉法賜死之事遣使告禧因而誠
之後禧朝京師髙祖謂王公曰皇太后平日以朝儀闕
然遂命百官更欲撰緝今將畢修遺志卿等謂可行不
當各盡對無以面從禧對曰儀制之事用捨各隨其時
而人可使由之不可使知之臣謂宜述元志備行朝式
髙祖然之詔曰仲尼在鄉黨猶尚恂恂周文王為世子
卑躬求道禧等雖連蕚宸暉得不尊尚師傅也故為置
之以加令徳廷尉卿李沖可咸陽王師禧將還州髙祖
親餞之賦詩敘意加禧都督冀相兖東兗南豫東荆六
州諸軍事於時王國舍人應取八族及清修之門禧取
任城王隸戸為之深為髙祖所責詔曰夫婚姻之義曩
葉攸崇求賢擇偶綿代斯慎故剛柔著於易經鵲巢載
于詩典所以重夫婦之道美尸鳩之徳作配君子流芳
後昆者也然則婚者合二姓之好結他族之親上以事
宗廟下以繼後世必敬慎重正而後親之夫婦既親然
後父子君臣禮義忠孝於斯備矣太祖龍飛九五始稽
逺則而撥亂創業日昃不暇至於諸王聘合之儀宗室
婚姻之戒或得賢淑或乖好逑自兹以後其風漸缺皆
人乏窈窕族非百兩擬匹卑濫舅氏輕微違典滯俗深
用為歎以皇子茂年宜簡令正前者所納可為妾媵將
以此年為六弟聘室長弟咸陽王禧可娉故潁川太守
隴西李輔女次弟河南王幹可聘故中散代郡穆明樂
女次弟廣陵王羽可聘驃騎諮議叅軍滎陽鄭平城女
次弟潁川王雍可聘故中書博士范陽盧神寶女次弟
始平王勰可聘廷尉卿隴西李沖女季弟北海王詳可
聘吏部郎中滎陽鄭懿女有司奏冀州人蘇僧瓘等三
千人稱禧清明有惠政請世胙冀州詔曰利建雖古未
必今宜經野由君理非下請邑采之封自有别式入除
司州牧都督司豫荆郢洛東荆六州諸軍事開府如故
賜帛二千匹粟五千斛詔以禧元弟之重食邑三千戸
自餘五王皆食邑二千戸髙祖引見朝臣詔之曰卿等
欲令魏朝齊美於殷周為令漢晉獨擅於上代禧曰陛
下聖明御運實願邁迹前王髙祖曰若然將以何事致
之為欲修身改俗為欲仍染前事禧對曰宜應改舊以
成日新之美髙祖曰為欲止在一身為欲𫝊之子孫禧
對曰既卜世靈長願欲𫝊之來業髙祖曰若然必須改
作卿等當各從之不得違也禧對曰上命下從如風靡
草髙祖曰自上古以來及諸經籍焉有不先正名而得
行禮乎今欲斷諸北語一從正音年三十以上習性已
久容或不可卒革三十以下見在朝廷之人語音不聽
仍舊若有故為當降爵黜官各宜深戒如此漸習風化
可新若仍舊俗恐數世之後伊洛之下復成被髮之人
王公卿士咸以然不禧對曰實如聖㫖宜應改易髙祖
曰朕嘗與李沖論此沖言四方之語竟知誰是帝者言
之即為正矣何必改舊從新沖之此言應合死罪乃謂
沖曰卿實負社稷合令御史牽下沖免冠陳謝又引見
王公卿士責留京之官曰昨望見婦女之服仍為夾領
小袖我徂東山雖不三年既離寒暑卿等何為而違前
詔禧對曰陛下聖過堯舜光化中原臣雖仰禀明規每
事乖互將何以宣布皇經敷贊帝則舛違之罪實合刑
憲髙祖曰若朕言非卿等當須庭論如何入則順㫖退
有不從昔舜語禹汝無面從退有後言其卿等之謂乎
尋以禧長兼太尉公後髙祖幸禧第謂司空穆亮僕射
李沖曰既有天地又有君臣太尉位居台鉉在冢宰之
上三槐九棘不可久空元弟禧雖在事不長而戚連皇
極且長兼太尉以和餁鼎朕常恐君有空授之名臣貽
彼己之刺今幸其宅徒屈二賔良以為愧髙祖有事於
方澤質明羣臣問起居髙祖曰昨日方澤殊自大暑遇
天雲䕃密行人差得無敝禧對曰陛下徳感天地故雲
物凝彩雖復雨師灑掃風伯清塵豈過於此髙祖曰伊
洛南北之中此乃天地氤氲隂陽風雨之所交會自然
之應非寡徳所能致此髙祖篤於兄弟以禧次長禮遇
優隆然亦知其性貪每加切誡雖當時遵奉而終不改
操禧表曰國朝偃武崇文偏捨來久州鎮兵人或有雄
勇不閑武藝今取嵗暮之暇番上之日訓其兵法弓矢
干矟三分竝教使人閑其能臨事無闕詔曰雖云教武
未練其方既逼北行(疑/)聞教武脱生羣惑且可停之後
從平漢陽以尅南陽之勲加侍中正太尉及髙祖崩禧
受遺輔政雖為宰輔之首而從容推委無所是非而濳
受賄賂隂為威惠者禧特甚焉是年八座奏增邑千戸
世宗從之固辭不受禧性憍奢貪淫財色姬妾數十意
尚不已衣被繡綺車乗鮮麗猶逺有簡娉以恣其情由
是昧求貨賄奴婢千數田業鹽鐵徧於逺近臣吏僮隸
相繼經營世宗頗惡之景明二年春禧等為將礿祭入
齋世宗詔領軍于烈率左右召禧等入於光極殿詔曰
恪雖寡昧忝承寶厯比纒尫疹實憑諸父茍延視息奄
涉三齡父等歸遜殷勤今便親攝百揆且還府司當别
處分尋詔曰朕以寡昧夙罹閔凶憂煢在疚罔知攸濟
寔賴先帝聖徳遺澤所覃宰輔忠賢劬勞王室用能撫
和上下肅清内外乃式遵復子歸政告遜辭理懇至邈
然難奪便當勵兹空乏親覽機務王尊惟元叔道性淵
凝可進位太保領太尉司空北海王季父英明聲略茂
舉可大將軍録尚書事世宗既覽政禧意不安而其國
齋帥劉小茍每稱左右言欲誅禧禧聞而歎曰我不負
心天家豈應如此由是常懐憂懼加以趙修専寵王公
罕得進見禧遂與其妃兄兼給事黃門侍郎李伯尚謀
反時世宗幸小平津禧在城西小宅初欲勒兵直入金
墉衆懐沮異禧心因緩自旦達晡計不能決遂約不洩
而散武興王楊集始出便馳告而禧意不疑乃與臣妾
向洪池别墅遣小茍奉啓云檢行田牧小茍至邙嶺已
逢軍人怪小茍赤衣將欲殺害小茍困廹言欲告反乃
緩之禧是夜宿於洪池大風暴雨拔樹折木禧不知事
露其夜或說禧曰殿下集衆圖事見意而停恐必漏洩
今夕何宜自寛恐危禍將至禧曰有此軀命應知自惜
豈待人言又說曰殿下兒婦已渡河兩頭不相知今俛
眉自安不其危乎禧曰初遣去日令如行人渡河聽我
動靜我久已遣人追之計今應還而尹仵期與禧長子
通已入河内郡列兵仗放囚徒而將士所在追禧禧自
洪池東南走僮僕不過數人左右從禧者唯兼防閤尹
龍虎禧憂廹不知所為謂龍虎曰吾憒憒不能堪試作
一謎當思解之以釋毒悶龍虎欻憶舊謎云眠則俱眠
起則俱起貪如豺狼贓不入已都不有心於規刺也禧
亦不以為諷已因解之曰此是眼也而龍虎謂之是箸
渡洛水至栢谷塢從者唯禧二舅及龍虎而已顧謂龍
虎曰凡夫尚有節義相為取死汝可勉心作與太尉公
同死計龍虎曰龍虎東野常人遭殿下寛明接處左右
今屬危難恨無逺計匡濟聖躬若與殿下同命雖死猶
生俄而禧被擒獲送華林都亭世宗親問事源著千斤
鏁格龍虎羽林掌衛之初髙祖閑宴從容言於禧等我
後子孫邂逅不逮汝等觀望輔取之理無令他人有也
禧臨盡雖言不次第猶尚泣涕追述先㫖然畏廹䘮志
不能慷慨有所感激也及與諸妹公主等訣言及一二
愛妾公主哭且罵之云坐多取此婢輩貪逐財物畏罪
作反致今日之事何復囑問此等禧愧而無言遂賜死
私第其宫人歌曰可憐咸陽王奈何作事悞金牀玉几
不能眠夜蹋霜與露洛水湛湛彌岸長行人那得度其
歌遂流至江表北人在南者雖富貴絃歌奏之莫不灑
泣同謀誅斬者數十人濳瘞禧於北邙絶其諸子屬籍
禧之諸女微給資産奴婢自餘家財悉以分賚髙肇趙
脩二家其餘賜内外百官逮于流外多者百餘匹下至
十匹於後禧諸子每之衣食獨彭城王勰嵗中再三賑
給之禧有子八人
長子通字曇和竊入河内太守陸琇初與通情既聞禧
敗乃殺之
通弟翼字仲和後會赦詣闕上書求葬其父頻年泣請
世宗不許翼乃與弟昌曄奔於蕭衍翼與昌申屠氏出
曄李妃所生也翼容貌魁壯風制可觀衍甚重之封為
咸陽王翼讓其嫡弟曄衍不許後以為信武將軍青冀
二州刺史鎮郁州翼謀舉州入國為衍所移昌為衍直
閤將軍翼弟顯和昌弟樹後亦奔於衍顯和卒於江南
樹字秀和美姿貌善吐納兼有將略衍尤器之封為魏
郡王後改封鄴王數為將領窺覦邊服時揚州降衍兵
武既衆衍將湛僧珍慮其飜異盡欲殺之樹以家國遂
皆聽還衍以樹為鎮西將軍郢州刺史爾朱榮之害百
官也樹聞之乃請衍討榮衍乃資其士馬侵擾境上前
廢帝時竊據譙城出帝初詔御史中尉樊子鵠為行臺
率徐州刺史大都督杜徳以討之樹城守不下子鵠使
金紫光禄大夫張安期往說之樹乃請委城還南子鵠
許之樹恃誓約不為戰備杜徳襲擊之擒樹送京師禁
於永寧佛寺未幾賜死孝靜時其子貞自建業赴鄴啓
求葬樹許之詔贈樹侍中都督青徐兗揚豫五州諸軍
事太師司徒公尚書令揚州刺史貞既葬還於江南
曄字世茂衍封為桑乾王拜散騎常侍卒於秣陵初正
光中詔曰周徳崇厚蔡仲享國漢道仁恕淮南畢王皆
所以申恩懿戚蠲蕩舊釁義彰曩葉詠流前史頃者咸
陽京兆王自貽禍敗事由間惑猶有可矜兩門諸子竝
可聽附屬籍後復禧王爵葬以王禮詔曄弟坦襲改封
敷城王邑八百戸坦傲佷兇麤從叔安豐王延明責之
曰汝兇悖性與身而長昔有宋東海王禕志性凡劣時
人號曰驢王我熟觀汝所作亦恐不免驢號莊帝初還
復本封武定中為太師齊受禪爵例降
坦弟昶起家通直散騎常侍琅邪縣開國公邑五百戸
莊帝初特封太原王累遷鴻臚卿超拜車騎大將軍儀
同三司天平二年薨贈太尉公
子善慧襲齊受禪爵例降
趙郡王幹字思直太和九年封河南王加衛大將軍除
侍中中都大官尋授車騎將軍左光禄大夫領吏部尚
書所生母薨髙祖詔曰太妃韓氏薨逝情以傷慟太妃
先朝之世位擬九嬪豫班上族誕我同氣念此孤稚但
用感惻明當暫往臨哭可勑外備辦遣侍御史假節監
護䘮事贈綵八百匹詔曰季世多務情縁理奪幹既居
要任銓衡是荷豈容遂其私志致曠所司可遣黃門郎
敦諭令勉從王事朕尋當與之相見拜使持節都督南
豫郢東荆三州諸軍事征南大將軍開府豫州刺史及
車駕南伐以幹為使持節車騎大將軍都督關右諸軍
事給銅虎符十别賜詩書髙祖篤愛諸弟以幹總戎别
道誠之曰司空穆亮年器可師散騎常侍盧淵才堪詢
訪汝其師之尋以蕭賾死班師遷洛改封趙郡王除都
督冀定瀛三州諸軍事征東大將軍冀州刺史開府如
故賜雜物五百叚又密賜黃金十斤髙祖親餞於近郊
詔幹曰夫刑獄之理先哲所難然既有邦國得不自勵
也汝我之懿弟當聿修厥徳光崇有魏深思逺圖如臨
深履薄若恃親重不務世政國有常憲方増悲感髙祖
詔以李憑為長史唐茂為司馬盧尚之為諮議叅軍以
匡弼之而憑等諫諍幹殊不納州表斬盗馬人於律過
重而尚書以幹初臨縱而不劾詔曰夫刑以節人罪必
無濫故刑罰不中民無措足若必以威殺為良則應汎
通衆牧茍須有禁何得不稽之正典又律令條憲無聽
新君加戮之文典禮舊章不著始臨専威之美尚書曲
阿朕意實傷皇度幹闇於治理律外重刑竝可推聞後
轉特進司州牧車駕南討詔幹都督中外諸軍事給鼓
吹一部甲士三百人出入殿門幹貪淫不遵典法御史
中尉李彪將糾劾之會遇幹於尚書下舍因屏左右而
謂幹曰殿下比有風聞即欲起彈恐損聖明委託之㫖
若改往修來彪當不言脱不悛改夕聞旦發而幹悠然
不以為意彪乃表彈之髙祖省之忿惋詔幹與北海王
詳俱隨太子詣行在所既至詳獨得朝見幹不蒙引接
密令左右察其意色知無憂悔乃親數其過杖之一百
免所居官以王還第二十三年薨年三十一給東園祕
器斂服十五稱賵帛三千匹諡曰靈王陪葬長陵
子謐世宗初襲封幹妃穆氏表謐母趙等悖禮愆常不
遜日甚尊卑義阻母子道絶詔曰妾之於女君猶婦人
事舅姑君臣之禮義無乖二妾子之於君母禮加如子
之恭何得黷我風政可付宗正依禮治罪謐在母䘮聽
音聲飲戲為御史中尉李平所彈遇赦復封除通直散
騎常侍加龍驤將軍遷太子中庶子出為冠軍將軍岐
州刺史謐性嚴暴虐下人肅宗初臺使元延到其州界
以驛邏無兵攝帥檢覈隊主髙保願列言所有之兵王
皆私役謐聞而大怒鞭保願等五人各二百數日之間
謐召近州夫閉城四門内外嚴固搜掩城中楚掠備至
又無事而斬六人合城兇懼衆遂大呼屯門謐怖登樓
毁梯以自固土人散走城人分守四門靈太后遣遊擊
將軍王靖馳馹諭之城人既見靖至開門謝罪奉送管
籥乃罷謐州還除大司農卿又除散騎常侍平北將軍
幽州刺史謐妃胡氏靈太后從女也未發坐毆其妃免
官後除都官尚書加安南將軍正光四年薨給東園祕
器朝服一具衣一襲賵帛五百匹髙陽王雍幹之母弟
啓論謐故超贈假侍中征南將軍司州牧諡曰貞景
子毓字子春襲莊帝初河隂遇害贈衛大將軍儀同三
司青州刺史諡曰宣恭無子詔以謐弟讞子寘字景融
為後襲爵及寘伯諶復封趙郡改封平昌王齊受禪爵
例降
謐兄諶字興伯性平和自通直正員郎遷太子庶子司
空司馬鴻臚少卿遷後將軍肆州刺史固辭不拜改授
平南將軍光禄少卿轉黃門侍郎進號安南將軍光禄
大夫出為散騎常侍中軍將軍相州刺史罷州除宗正
卿都官尚書以親例封上蔡縣開國公食邑四百戸讓
而不受莊帝初拜車騎將軍儀同三司尚書左僕射封
魏郡王食邑一千戸又加侍中諶本年長應襲王封其
父靈王寵愛其弟謐以為世子莊帝詔復諶封趙郡王
進號驃騎大將軍加開府遷司空公出帝時轉太保司
州牧太尉公又遷太師録尚書事孝靜初為大司馬三
年薨贈假黃鉞侍中都督冀州刺史諡曰孝懿諶無他
才識歴位雖重時人忽之
子煒襲齊受禪爵例降
謐弟譚頗强力少為宗室所推敬自羽林監出為髙陽
太守為政嚴斷豪右畏之肅宗初入為直閤將軍歴太
僕宗正少卿加冠軍將軍元法僧外叛詔譚為持節假
左將軍别將以討之徐州平遷光禄少卿行南兗州事
征虜將軍涇州刺史入為武衛將軍尋詔譚為都督以
討杜洛周次於軍都為洛周所敗還除安西將軍秦州
刺史卒贈撫軍將軍儀同三司青州刺史
諶弟讞為人貪暴無禮自羽林監遷司徒主簿肅宗時
除正員郎稍遷左將軍太中大夫封平鄉縣開國男邑
二百戸莊帝初河隂遇害贈車騎大將軍儀同三司定
州刺史
子景暄直閤將軍從出帝没於關西
讞弟譿羽林監直閤將軍早卒賵帛五百匹贈鎮逺將
軍恒州刺史
廣陵王羽字叔飜太和九年封加侍中征東大將軍為
外都大官羽少而聰慧有斷獄之稱後罷三都羽為大
理加衛將軍典決京師獄訟微有聲譽遷特進尚書左
僕射又為太子太保録尚書事髙祖將南討遣羽持節
安撫六鎮發其突騎夷人寧悅還領廷尉卿車駕既發
羽與太尉丕留守加使持節語在丕𫝊髙祖友愛諸弟
及將别不忍早分詔羽從至鴈門乃令羽歸望其稱効
故賜如意以表心遷都議定詔羽兼太尉告于廟社遷
京之後北蕃人夷多有未悟羽鎮撫代京内外肅然髙
祖嘉之十八年春羽表辭廷尉不許羽奏外考令文每
嵗終州鎮列牧守治狀及至再考隨其品第以彰黜陟
去十五年中在京百寮盡已經考為三等此年便是三
載雖外有成令而内令未班内外考察理應同等臣輙
推凖外考以定京官治行詔曰雖内考未宣績已久著
故明堂月令載公卿大夫論考屬官之治職區分著三
公(疑/)尚書三載殿最之義此之考内已為明矣但論考
之事理在不輕問績之方應關朕聽輙爾輕發殊為躁
也每考之義應在年終既云此年何得春初也今始維
夏旦待至秋後髙祖臨朝堂議政事謂羽曰遷都洛陽
事格天地但汝之迷徒未開沉鄣耳朕家有四海往來
何難朕初發洛陽教示永壽皆謂分别比自來後諸處
分之事已差前勑今舉大功寧為虚費且朕無周召之
弟豈容宴安日逸今便北廵遷留之事當稱朕懐後髙
祖臨朝堂謂羣臣曰兩儀既闢人生其間故上天不言
樹君以代是以書稱三考之績禮云考成之章自皇王
以降斯道靡易朕以寡徳猥荷洪基思與百辟允釐庶
務然朕識乏知人不能使朝絶素餐之譏野無考槃之
刺夙宵寤寐載懐怵惕卿等皆是朝賢國彦匡弼是寄
各率乃心以旌考績之義如乖忠正國有常刑賢者雖
疎必進不肖者雖親必黜顧謂羽曰上下二等可為三
品中等但為一品所以然者上下是黜陟之科故旌絲
髪之美中等守本事可大通羽先呈廷尉五局司直髙
祖曰夫刑獄之難實惟自古必也斷訟夫子所稱然五
局所司専主刑獄比聞諸風聽多論五局不精知人之
難朕豈獨決當與羣臣同之卿等各陳所聞髙祖謂羽
及少卿鄧述曰五局司直卿等以何為品羽對曰諸司
直竝簡聖心往者百官初置擢為獄官聽訟察辭無大
差越所以為二等者或以視事甫爾或以見機遲速朝
廷既有九品之制故計其絲髮之差以為品第統論所
得大都相似髙祖曰朕頃年以其人識見可取故簡司
獄官小優劣不足為差然廷尉所司人命之本事須心
平性正抑彊哀弱不避貴勢直情折獄者可為上等今
正欲聽採風謡虚實難悉正欲不採事無所據然人言
惡者未必是惡言善者不必是善所以然者或斷訟不
避豪貴故人以為惡或將勢抑賤貴人以為好然關朕
之聽皆貴者言是以遲廻三復良由於此局事須冰清
玉潔明揚褒貶卿等既是親典邪正得失悉所具之可
精辨以聞鄧述對曰陛下行賞得人餘者甘心若實不
盡能無以勸勵如臣愚見願不行賞髙祖曰朕昔置此
官許三年考績必行賞罰既經今考若無黜陟恐正直
者莫肯用心邪曲者無以改肅自非釋之于公何能盡
其至理雖不可精其微致且望粗有殿最諸尚書更與
羣官善量所以髙祖謂尚書等曰朕仰纂乾構君臨萬
宇往者稽古典章樹兹百職然尚書之任樞機是司豈
惟總括百揆緝和人務而已朕之得失寔在於斯自卿
等在任年垂二周未嘗言朕之一失獻可否之片規又
未嘗進一賢而退一不肖此二事罪之大者髙祖又謂
羽曰汝之淺薄固不足以況晉之巨源考之今世民斯
下矣汝始為廷尉及初作尚書内外瞻望以吾有弟自
往秋南斾之後近小人逺君子在公阿黨虧我皇憲出
入無章動乖體則計汝所行應在下下之第髙祖又謂
羽曰汝既是宸極之弟而居樞端之任汝自在職以來
功勤之績不聞於朝阿黨之音頻干朕聽汝之過失已
備積於前不復能别叔今黜汝録尚書廷尉但居特進
太保又謂尚書令陸叡曰叔飜在省之初甚有善稱自
近以來偏頗懈怠豈不由卿等隨其邪偽之心不能相
導以義雖不成大責已致小罰今奪卿尚書令禄一周
謂左僕射元贊曰卿夙徳老成久居機要不能光贊物
務奬勵同寮賊人之謂豈不在卿計叔飜之黜卿應大
辟但以咎歸一人不復相罪又為少師未允所授今解
卿少師之任削禄一周詔吏部尚書澄曰叔父既非端
右又非座元豈宜濫歸衆過也然觀叔父神志驕傲少
保之任似不能存意可解少保謂長兼尚書于果曰卿
履歴卑淺超升名任不能勤謹夙夜數辭以疾長兼之
職位亞正員今解卿長兼可光禄大夫守尚書削禄一
周又謂守尚書尉羽曰卿在集書殊無憂存左史之事
今降為長兼常侍亦削禄一周又謂守尚書盧淵曰卿
始為守尚書未合考績然卿在集書雖非髙功為一省
文學之士嘗不以左史在意如此之咎罪無所歸今降
卿長兼王師守常侍尚書如故奪常侍禄一周謂左丞
公孫良右丞乞伏義受曰二丞之任所以協贊尚書光
宣出納而卿等不能正心直言規佐尚書論卿之罪應
合大辟但以尚書之失事鍾叔飜故不能别致貶責二
丞可以白衣守本官冠服禄恤盡皆削奪若三年有成
還復本任如其無成則永歸南畝又謂散騎常侍元景
曰卿等自任集書合省逋墮致使王言遺滯起居不修
如此之咎責在於卿今降為中大夫守常侍奪禄一周
謂諫議大夫李彦曰卿雖處諫議之官實人不稱職可
去諫議退為元士又謂中庶子游肇等曰自建承華已
經一稔然東宫之官無直言之士雖未經三載事須考
黜肇及中舍人李平識學可觀可為中安樂王詮可為
下中解東華之任退為員外散騎常侍馮夙可為下下
免中庶子免爵兩任員外常侍如故中舍人閭賢保可
為下下退為武騎常侍又謂公孫良曰頃年用人多乖
觀才之授實是武人而授以文官黜同大例於理未均
諸如此比黜官如初髙祖引陸叡元贊等於前曰北人
每言北人何用知書朕聞此深用憮然今知書者甚衆
豈皆聖人朕自行禮九年置官三載正欲開導兆人致
之禮教朕為天子何假中原欲令卿等子孫博見多知
若永居恒北值不好文主卿等子孫不免面牆也陸叡
對曰實如明詔金氏若不入仕漢朝七世知名亦不可
得也髙祖大悦及五等開建羽食渤海之東光二千戸
車駕南伐羽進號衛將軍除使持節都督青齊光南青
四州諸軍事征東大將軍開府青州刺史以留守代京
之功増邑五百户髙祖幸羽第與諸弟言曰朕昨親受
人訟始知廣陵之明了咸陽王禧對曰臣年為廣陵兄
明為廣陵弟髙祖曰我為汝兄汝為羽昆汝復何恨又
曰叔飜沉疴緜惙遂有辰嵗我每為深憂恐其不振今
得痊愈晚成㛰媾且喜其吉慶故命駕耳髙祖親餞之
華林園後詔羽曰吾因天歴運乗時樹功開荆拓沔威
振楚越時暨三炎息駕汝潁勢臨荆徐聲遏江外未容
解甲凱入三川纂兵修律俟秋方舉海服之寄故惟宗
良善開經䇿寧我東夏敬慎汝儀勿墜嘉問唯酒唯田
可不戒歟加散騎常侍進號車騎大將軍餘如故世宗
即位遷司州牧常侍如故羽頻表辭牧至于三四詔不
許世宗覽政引羽入内面授司徒羽辭曰彦和本自不
願而陛下彊與今新去此官而以臣代之必招物議季
豫既轉取之無嫌請為司空世宗猶彊焉固辭乃許之
羽先淫員外郎馮俊興妻夜因私遊為俊興所擊積日
祕匿薨於府年三十二世宗親臨哀慟詔給東園温明
祕器朝服一具衣一襲錢六十萬布一千匹蠟三百斤
大鴻臚護䘮事大殮帝親臨之舉哀都亭贈使持節侍
中驃騎大將軍司徒公冀州刺史給羽葆鼓吹班劒四
十人諡曰惠及葬帝親臨送子恭襲語在紀
恭兄欣字慶樂性麤率好鷹犬肅宗初除通直散騎常
侍北中郎將出為冠軍將軍荆州刺史轉征虜將軍齊
州刺史欣在二州頗得人和又為征東將軍太僕卿孝
莊初封沛郡王邑一千户後改封淮陽王出帝時加太
師開府復封廣陵王除太傅司州牧尋除大司馬隨出
帝沒於關中
欣弟永業普泰元年特封髙宻郡王食邑二千戸武定
末金紫光禄大夫齊受禪爵例降
髙陽王雍字思穆少而倜儻不恒髙祖曰吾亦未能測
此兒之深淺然觀其任真率素或年器晚成也太和九
年封潁川王加侍中征南大將軍或說雍曰諸王皆待
士以營聲譽王何以獨否雍曰吾天子之子位為諸王
用聲名何為久之拜中護軍領鎮北大將軍改封髙陽
奉遷七廟神主於洛陽五等開建食邑二千户車駕南
伐雍行鎮軍大將軍總攝留事遷衛尉加散騎常侍除
使持節鎮北將軍相州刺史常侍如故髙祖誡雍曰相
州乃是舊都自非朝賢徳望無由居此是以使汝作牧
為牧之道非難非易其身正不令而行故便是易其身
不正雖令不從故便是難又當愛賢士存信約無用人
言而輕與奪也進號征北將軍世宗初遷使持節都督
冀相瀛三州諸軍事征北大將軍開府冀州刺史常侍
如故雍在二州微有聲稱入拜驃騎大將軍司州牧世
宗時幸雍第皆盡家人之禮遷司空公議定律令雍常
入叅大議轉太尉公加侍中時雍以旱故再表遜位優
詔不許除太保領太尉侍中如故世宗行考陟之法雍
表曰竊惟三載考績百王通典今任事上中者三年升
一階散官上第者四載登一級閑冗之官本非虚置或
以賢能而進或因累勤而舉如其無能不應忝兹髙選
既其以能進之朝伍或任官外戍逺使絶域催督逋懸
察檢州鎮皆是散官以充劇使及於考陟排同閑伍檢
散官之人非才皆劣稱事之輩未必悉賢而考閑以多
年課煩以少嵗上乖天澤之均下生不等之苦又尋景
明之格無折考之文正始之奏有與奪之級明參差之
考非聖慈之心改典易常乃有司之意又尋考級之奏
委於任事之手涉議科勤絶於散官之筆遂使在事者
得展自勤之能散輩者獨絶披衿之所抑以上下之閑
限以㫖格之判致使近侍禁職抱槃屈之辭禁衛武夫
懐不申之恨欲尅平四海何以獲諸又散官在直一玷
成尤銜使愆失差毫即坐徽纆所逮未以事閑優之節
慶之賚不以禄微加賞罪殿之犯未殊任事考陟之機
推年不等臣聞君舉必書書而不法後代何觀詩云王
事靡盬不遑啓處又曰豈不懐歸畏此簡書依依楊栁
以叙治兵之役霏霏雨雪又申振旅之勤若折往來日
月便是採薇之詩廢枤杜之歌罷又任事之官吉凶請
假定省掃拜動歴十旬或因患重請動輙經嵗征役在
途勤泰百倍苦樂之勢非任事之倫在家私閑非理務
之日論優語劇先宜折之武人本挽上格者為羽林次
格者為虎賁下格者為直從或累紀征戍靡所不涉或
帶甲連年負重千里或經戰損傷或年老衰竭今試以
本格責其如初有爽於先退階奪級此便責以不衰理
未通也又蕃使之人必抽朝彦或歴嶮千餘或履危萬
里登有死亡之憂咸懐不返之慼魂骨奉忠以尸將命
先朝賞格酬以爵品今朝改式止及階勞折以代考有
乖使望非所以奬勵皇華而敦崇四牡者也復尋正始
之格汎後任事上中者三年升一階汎前任事上中者
六年進一級三年一考自古通經今以汎前六年升一
階檢無愆犯倍年成級以此推之明以汎代考新除一
日同霑階榮下第之人因汎上陟上第之士由汎而退
臣又見部尉資品本居流外刋諸明令行之已久然近
為里巷多盗以其威輕不肅欲進品清流以壓姦宄甄
深啓云為法者施而觀之不便則改竊謂斯言有可採
用聖慈昭覽更髙宰尉之秩今考格始宣懐怨者衆臣
竊觀之亦謂不可有光國典改之何難世宗乃引雍共
論時務肅宗初詔雍入居太極西栢堂諮决大政給親
信二十人又詔雍為宗師進太傅侍中領太尉公王如
故别勑將作營國子學寺給雍居之領軍于忠擅權専
恣僕射郭祚勸雍出之忠怒矯詔殺祚及尚書裴植廢
雍以王歸第朝有大事使黃門郎就諮訪之忠尋復矯
詔將欲殺雍以問侍中崔光光拒之乃止未幾靈太后
臨朝出忠為冀州刺史雍表曰臣初入栢堂見詔㫖之
行一由門下而臣出君行不以悛意每覽傷矜視之慘
目深知不可不能禁制臣之罪一也臣近忝内樞兼尸
師傅宜保護聖躬温凊晨夕而于忠身居武司禁勒自
在限以内外朝謁簡絶皇居寢食所在不知社稷安危
又亦不預出入栢堂尸位而已臣之罪二也忠規欲殺
臣賴在事執拒又令僕卿相任情進黜遷官授職多不
經旬斥退賢良専納心腹威振百寮勢傾朝野臣見其
如此欲出忠為雍州刺史鎮撫關右在心未行反為忠
廢忝官尸禄孤負恩私臣之罪三也先帝升遐儲宫纂
統斯乃君父之恒謨臣子之永則加賞之義自古無之
忠既人臣受恩先帝䘮禍之際竭節是常迎陛下於東
宫臣下之恒事如其不爾更欲何為而忠意氣凌雲坐
要封爵爾日抑之交恐為禍臣以權臣所欲不敢輙違
即集王公卿士議其多少清河王臣懌先帝懿弟識度
寛明臨衆唱議非以勤而賞之憚違權臣之㫖望顔而
授臣知不可因而從之臣之罪四也忠秉權門下且居
宰執又總禁旅為崇訓衛尉身兼内外横于宫掖臣之
罪五也古者重罪必令三公會期至旬日所以重死刑
也先帝登極十有七年細人犯刑猶寛憲墨朝廷貴仕
不戮一人今陛下踐阼年未半周殺僕射尚書如夭一
草是忠秉權矯㫖擅行誅戮臣知不能救臣之罪六也
臣位荷師相年未及終難恕之罪顯露非一何情以處
何顔以生雖經恩宥猶有餘責謹反私門伏聽司敗靈
太后感忠保護之勲不問其罪增雍封一千戸除侍中
太師又加使持節以本官領司州牧雍表請王公以下
賤妾悉不聽用織成錦繡金玉珠璣違者以違㫖論奴
婢悉不得衣綾綺纈止於縵繒而已奴則布服竝不得
以金銀為釵帶犯者鞭一百太后從之而不能久行也
詔雍乗步挽出入掖門又以本官録尚書事雍頻表辭
遜優荅不許詔侍中敦諭詔雍朝夕侍講肅宗覽政除
使持節司州牧侍中太師録尚書如故肅宗加元服雍
兼太保與兼太尉崔光攝行冠禮詔雍乗車出入大司
馬門進位丞相給羽葆鼓吹倍加班劒餘悉如故又賜
帛八百匹與一千人供具催令速拜詔雍依齊郡順王
簡太和故事朝訖引坐特優拜伏之禮總攝内外與元
义同决庶政嵗禄萬餘粟至四萬伎侍盈房諸子璫冕
榮貴之盛昆弟莫及焉元妃盧氏薨後更納博陵崔顯
妹甚有色寵欲以為妃世宗初以崔氏世號東崔地寒
望劣難之久乃聽許延昌已後多幸伎侍近百許人而
疎弃崔氏别房幽禁不得關豫内政僅給衣食而已至
乃左右無復婢使子女欲省其母必啓聞許乃得見未
幾崔暴薨多云雍毆殺之也靈太后許賜其女伎未及
送之雍遣其閹豎丁鵞自至宫内料簡四口冒以還第
太后責其専擅追停之孝昌初詔曰比相府弗開隂陽
未變王秉哲居宗勲望隆重道庇蒼生威被華裔體國
猶家匪躬在節可開府置佐史尋罷司徒以為丞相府
孝莊初尒朱榮欲害朝士遂云雍將謀逆於河隂遇害
贈假黃鉞相國諡文穆王雍識懐短淺又無學業雖位
居朝首不為時情所推既以親尊地當宰輔自熙平以
後朝政褫落不能守正匡弼唯唯而已及清河王懌之
死元义専政天下大責歸焉
嫡子泰字昌頗有時譽為中書侍郎尋遷通直散騎常
侍鎮東將軍太常卿與雍同時遇害追贈侍中特進驃
騎大將軍太尉公武州刺史髙陽王諡曰文孝
子斌襲武定中官至尚書右僕射齊受禪爵例降
泰兄端字宣雅美容貌頗涉書史起家散騎侍郎累遷
通直常侍鴻臚太常少卿散騎常侍出為安東將軍青
州刺史是時蕭衍遣將寇逼徐揚除端撫軍將軍金紫
光禄大夫使持節東南道大使處分軍機賊平拜鎮軍
將軍兖州刺史俄而衍將復冦徐兖圍逼州城端率在
州文武拒守得全以功封安得縣開國公食邑五百戸
還除都官尚書與雍俱遇害贈車騎大將軍儀同三司
相州刺史子峻襲爵齊受禪例降
泰弟叡字子哲輕忽榮利愛翫琴書起家拜通直散騎
侍郎遷衛尉少卿轉光禄少卿封濟北郡王與雍俱遇
害贈車騎大將軍司空公雍州刺史
子徽普泰中襲爵起家通直郎武定五年坐與元瑾等
謀反伏法
叡弟誕字文發少聰慧有風儀起家通直郎遷中書侍
郎通直散騎常侍封新陽縣開國伯食邑三百戸加龍
驤將軍進封昌樂王食邑七百尸遷平南將軍散騎常
侍黃門侍郎孝靜初拜侍中車騎大將軍儀同三司司
州牧天平三年薨贈使持節侍中太保司徒公尚書令
將軍牧如故諡曰文獻無子以斌第二子子亮為後
誕弟勒义勅义弟亘亘弟伏陁伏陁弟彌陁彌陁弟僧
育僧育弟居羅出帝初勒义封陽平縣亘封濮陽縣伏
陁封武陽縣彌陁封新陽縣僧育封頓丘縣居羅封衛
縣竝開國伯食邑四百戸天平中竝除鎮逺將軍散騎
侍郎僧育走關西國除其餘齊受禪爵例降
北海王詳字季豫美姿容善舉止太和九年封加侍中
征北大將軍後拜光禄大夫解侍中將軍又兼侍中從
髙祖南伐為散騎常侍髙祖自洛北廵詳常與侍中彭
城王勰竝在輿輦陪侍左右至髙宗射銘之所髙祖停
駕詔諸弟及侍臣皆試射逺近唯詳箭不及髙宗箭所
十餘步髙祖嘉之拊掌欣笑遂詔勒銘親自為制五等
開建食邑二千户遷侍中轉祕書監車駕南伐詳行中
領軍留守給鼓吹一部甲仗三百人兼督營構之務髙
祖賜詳璽書曰比遊神何業也邱墳六籍何事非娛善
正風猷肅是禁旅詳後朝於行宫髙祖引見之詳慶平
沔北髙祖曰朕以畿南未清神麾暫動沔北數城竝皆
柔服此乃將士之效非朕之功詳對曰陛下徳邁唐虞
功微周漢自南之風於是乎始詳還洛髙祖餞之詔詳
曰昔者淮夷叛命故有三年之舉鬼方不令乃致淹載
之師况江吳竊命于今十紀朕必欲蕩滌南海然後言
歸今夏停此故與汝相見善守京邑副我所懐趙郡王
幹薨以詳行司州牧除護軍將軍兼尚書左僕射髙祖
臨崩顧命詳為司空輔政世宗即位以詳有營構之勤
增邑一千戸詳以帝居諒闇不受世宗覽政遷侍中大
將軍録尚書事咸陽王禧之謀反也詳表求解任詔曰
一人之身愆不累徳形乖性别忠逆固殊是以父殛子
興義髙唐世弟戮兄登迹顯周魯禧之與國異體同氣
既肆無君之逆安顧弟友之親叔父忠顯二朝誠貫廟
社寔朂贊沖昧保乂鴻猷豈容以微介之慮忘阿衡之
重貂章即已勑還願不再述祚屬眇躬言及斯事臨紙
慙恨惋慨兼深詳重表陳解詔復不許除太傅領司徒
侍中録尚書事如故詳固辭詔遣敦勸乃受詳與八座
奏曰竊惟姦刧難除為蠧日久郡盗作患有國攸病故
五刑為用猶陷觸網之誅道幾勝殘寧息狗竊之響是
以班制垂式名為治本整綱提目政之大要謹尋奪禄
事條班已周嵗然京邑尹令善惡易聞邊州逺守或難
聽審皆上下同情迭相掩没設有賊發隱而不言或以
劫為偷或遏掠成盗更令賊發難知攘竊惟甚臣等參
議若依制削奪則縣無朞月之宰附條貶黜郡靡嵗稔
之守此制必行所謂法令滋章盗賊多有昔黃龔變風
不由削禄張趙稱美豈憚貶退然綏導之體得失在人
乃可重選慎官依律劾禁不宜輕改法令削黜羣司今
請改制條還附律處其勵已公清賞有常典風謡黷賄
案為考第世宗從之詳之拜命其夜暴風震電拔其庭
中桐樹大十圍倒立本處初世宗之覽政也詳聞彭城
王勰有震主之慮而欲奪其司徒大懼物議故為大將
軍至是乃居之天威如此識者知其不終世宗講武於
鄴詳與右僕射髙肇領軍于勁留守京師初太和末詳
以少弟延愛景明初復以季父崇寵位望兼極百寮憚
之而貪冒無厭多所取納公私營販侵剥逺近嬖狎羣
小所在請託珍麗充盈聲色侈縱建飾第宇開起山池
所費巨萬矣又於東掖門外大路之南驅逼細人規占
第宅至有䘮柩在堂請延至葬而不見許乃令輿櫬巷
次行路哀嗟詳母髙太妃頗亦助為威虐親命毆擊怨
響嗷嗷妃宋王劉昶女不見答禮寵妾范氏愛等伉儷
及其死也痛不自勝乃至葬訖猶毁𡑞視之表請贈平
昌縣君詳又蒸於安定王燮妃髙氏髙氏即茹皓妻姊
嚴禁左右閉密始末詳既素附於皓又縁淫好往來綢
密皓之取妻也詳親至其家忻飲極醉詳雖貪侈聚斂
朝野所聞而世宗禮敬尚隆憑寄無替軍國大事總而
裁决每所敷奏事皆協允詳常别住華林園之西隅與
都亭宫館密邇相接亦通後門世宗毎濳幸其所肆飲
終日其寵如此又詳拜受因其私慶啓請世宗世宗頻
幸南第御其後堂與髙太妃相見呼為阿母伏而上酒
禮若家人臨出髙每拜送舉觴祝言願官家千萬嵗壽
嵗嵗一至妾母子舍也初世宗之親政也詳與咸陽王
禧彭城王勰竝被召入共乗犢車防衛嚴固髙時遑廹
以為詳必死亦乗車傍路哭而送至金墉及詳得免髙
云自今而後不願富貴但令母子相保共汝埽市作活
也至此貴寵崇盛不復言有禍敗之理後為髙肇所譖
云詳與皓等謀為逆亂于時詳在南第世宗召中尉崔
亮入禁勑糾詳貪淫及茹皓劉胄常季賢陳掃靜等専
恣之狀亮乃奏詳貪害公私婬亂典禮朝廷比以軍國
費廣禁斷諸蕃雜獻而詳擅作威令命寺署酬直驅奪
人業崇侈私第蒸穢無道失尊卑之節塵敗軍章虧風
教之紀請以見事免所居官爵付鴻臚削奪輙下禁止
付廷尉治罪并劾皓等夜即收禁南臺又虎賁百人圍
守詳第慮其驚懼奔越遣左右郭翼開金墉門馳出諭
之示以中尉彈狀詳母髙見翼頓首號泣不自勝詳言
審如中尉所糾何憂也正恐更有大罪橫至耳人奉我
珍異貨物我實愛之果為取受吾何憂乎私以自寛至
明皓等皆賜死引髙陽王雍等五王入議詳罪單車防
守還華林之館母妻相與哭入所居小奴弱婢數人隨
從官防甚嚴終夜擊􁁰列坐圍守外内不通世宗為此
不幸園十餘日徙詳就太府寺圍禁彌切詔曰王位兼
台輔親懿莫二朝野屬賴具瞻所歸不能勵徳存道宣
融軌訓方乃肆兹貪靦穢暴顯聞逺負先朝友愛之寄
近乖家國推敬所期理官執憲寔合刑典天下為公豈
容私抑但朕諸父傾落存者無幾便極逮坐情有未安
可免為庶人别營坊館如法禁衛限以終身邦家不造
言尋感慨遂别營館於洛陽縣東北隅二旬而成將徙
詳居之會其家奴數人隂結黨輩欲以刧出詳密抄名
字濳託侍婢通於詳詳始得執省而門防主司遥見突
入就詳手中攬得呈奏至夜守者以聞詳哭數聲而暴
死詳自至太府令其母妻還居南宅五日一來與其相
見此夜母妻不在死於婢手中至明告其凶問詔曰北
海叔奄至傾背痛慕抽慟情不自任明便舉哀可勑備
辦䘮還南宅諸王皇宗悉令奔赴給東園祕器賵物之
數一依廣陵故事詳之初禁也乃以蒸髙事告母母大
怒詈之苦切曰汝自有妻妾侍婢少盛如花何忽共許
髙麗婢姦通令致此罪我得髙麗當噉其肉乃杖詳背
及兩脚百餘下自行杖力疲乃令奴代髙氏素嚴詳每
有微罪常加責罰以絮裹杖至是去絮皆至瘡膿詳苦
杖十餘日乃能立又杖其妃劉氏數十云新婦大家女
門户匹敵何所畏也而不檢校夫婿婦人皆妬獨不妬
也劉笑而受罰卒無所言詳貪淫之失雖聞逺近而死
之日罪無定名逺近歎怪之停殯五載永平元年十月
詔曰故太傅北海王體自先皇特鍾友愛受遺訓輔冲
昧攸託不圖暮節晦徳終缺哀榮便可追復王封尅日
營厝少慰幽魂以旌隂(疑/)戚諡曰平王
子顥字子明襲少慷慨有壯氣除龍驤將軍通直散騎
常侍轉宗正卿光禄大夫長兼宗正卿散騎常侍平東
將軍轉都官尚書加安南將軍出除散騎常侍撫軍將
軍徐州刺史尋為御史彈劾除名其後賊帥宿勤明達
叱千騏驎等寇亂豳華諸州乃復顥王爵以本將軍加
使持節假征西將軍都督華豳東秦諸軍事兼左僕射
西道行臺以討明達顥轉戰而前頻破賊衆解豳華之
圍以功增封八百户進號征西將軍又除尚書右僕射
持節行臺都督如故尋遷車騎大將軍儀同三司餘如
故值蕭寶夤等大敗於平凉顥亦奔還京師於時葛榮
南進稍逼鄴城武泰初以顥為侍中驃騎大將軍開府
儀同三司相州刺史以禦榮顥至汲郡屬尒朱榮入洛
推奉莊帝詔授顥太傅開府侍中刺史王竝如故顥以
葛榮南侵尒朱縦害遂盤桓顧望圖自安之䇿先是顥
啓其舅范遵為殷州刺史遵以葛榮充逼未得行顥令
遵權停於鄴顥既懐異謀乃遣遵行相州事代前刺史
李神為已表裏之援相州行臺甄先受朝㫖委其守鄴
知顥異圖恐遵為變遂相率廢遵還推李神攝理州事
然後遣軍候顥逆順之勢顥以事意不諧遂與子冠受
率左右奔於蕭衍顥見衍泣涕自陳言辭壯烈衍竒之
遂以顥為魏王假之兵將令其北入永安二年四月於
梁國城南登壇燔燎號孝基元年莊帝詔濟隂王暉業
為都督於考城拒之為顥所擒又尅行臺楊昱於滎陽
尒朱世隆自虎牢走退莊帝北幸顥遂入洛改稱建武
元年顥以數千之衆轉戰輙尅據有都邑號令自己天
下人情想其風政而自謂天之所授頗懐驕怠宿昔賔
客近習之徒咸見寵待干擾政事又日夜縱酒不恤軍
國所統南兵凌竊市里朝野莫不失望時又酷斂公私
不安莊帝與尒朱榮還師討顥自於河梁拒戰王師渡
於馬渚冠受戰敗被擒因相繼而敗顥率帳下數百騎
及南兵勇健者自轘轅而出至臨潁顥部騎分散為臨
潁縣卒所斬出帝初贈使持節侍中都督冀定相殷四
州諸軍事驃騎大將軍大司馬冀州刺史武定中子娑
羅襲齊受禪爵例降
顥弟瑱字寶意起家為通直郎轉中書郎歴武衛將軍
光禄少卿黄門郎出除平北將軍相州刺史為大宗正
卿封平樂縣開國公食邑八百戸莊帝初拜侍中車騎
將軍封東海王食邑千户俄遷中書監左光禄大夫兼
尚書右僕射又拜車騎大將軍加侍中瑱無他才幹以
親屬早居重任兄顥入洛成敗未分便以意氣自得為
時人所笑顥敗潛竄為人執送斬於都市出帝初贈侍
中都督雍華岐三州諸軍事驃騎大將軍太尉公尚書
令雍州刺史
子衍襲爵武定中通直散騎侍郎齊受禪爵例降
史臣曰顯祖諸子俱聞道於太和之日咸陽望重位隆
自猜謀亂趙郡愆於王度終諡曰靈廣陵夙稱明察不
幸中夭惜矣髙陽器術缺然終荷棟幹孝昌之叛蓋不
足以責之北海義昧鶺鴒奢淫自䘮雖禍由閒言亦自
貽伊戚顥取若拾遺亡不旋踵豈守之無術其天將覆
之
　
　
　
　
　
　
　
　
　
　
　
　
　
　
　
　魏書卷二十一上
　魏書卷二十一上考證
趙郡王幹𫝊銓衡是荷○荷一本作何
北海王詳𫝊閉密始末○閉一本作秘
　
　
　
　
　
　
　
　
　
　
　
　
　魏書卷二十一上考證
