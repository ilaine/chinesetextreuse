
　資治通鑑卷一百九十七　宋　司馬光　撰
　　　　　　　　　　　　　　胡三省　音註
　唐紀十三(起昭陽單閼四月盡旃蒙/大荒落五月凡二年有竒)
　　太宗文武大聖大廣孝皇帝中之下
貞觀十七年夏四月庚辰朔承基上變告太子謀反(觀/古)
(玩翻上/時掌翻)勑長孫無忌房𤣥齡蕭瑀李世勣與大理中書
門下參鞫之(唐制凡國之大獄三司詳决三司謂給事/中中書舍人與御史參鞫也今令三省與)
(大理參鞫重其事/長知兩翻瑀音禹)反形已具上謂侍臣將何以處承乾
(處昌/吕翻)羣臣莫敢對通事舍人來濟進曰陛下不失為慈
父太子得盡天年則善矣上從之濟䕶兒之子也(來䕶/兒隋)
(將也死於宇/文化及之難)乙酉詔廢太子承乾為庶人幽於右領軍
府上欲免漢王元昌死羣臣固争乃賜自盡於家而宥
其母妻子(元昌母/孫嬪)侯君集李安儼趙節杜荷等皆伏誅
左庶子張𤣥素右庶子趙𢎞智令狐徳棻等以不能諌
争皆坐免為庶人(令音零棻符分/翻爭讀曰諍)餘當連坐者悉赦之
詹事于志寜以數諌獨蒙勞勉(數所角翻/勞力到翻)以紇干承基
為祐川府折衝都尉爵平棘縣公(唐志岷州有祐川府/隋志岷州臨洮縣後)
(周置祐川郡唐盖因/周郡名以為府也)侯君集被收(被皮/義翻)賀蘭楚石復詣
闕告其事(復扶/又翻)上引君集謂曰朕不欲令刀筆吏辱公
故自鞫公耳君集初不承引楚石具陳始末又以所與
承乾徃來啟示之君集辭窮乃服上謂侍臣曰君集有
功欲乞其生可乎(乞如字/匄也)羣臣以為不可上乃謂君集
曰與公長訣矣因泣下(泣涙/也)君集亦自投於地遂斬之
於市君集臨刑謂監刑將軍曰君集蹉跌至此(監古銜/翻蹉七)
(何翻跌/徒結翻)然事陛下於藩邸(上在藩時引君集/入幕府數從征伐)擊取二國
(謂吐谷渾/髙昌也)乞全一子以奉祭祀上乃原其妻及子徙嶺
南籍沒其家得二羙人自㓜飲人乳而不食初上使李
靖教君集兵法君集言於上曰李靖將反矣上問其故
對曰靖獨教臣以其粗而匿其精(粗讀與麤/同倉乎翻)以是知之
上以問靖靖對曰此乃君集欲反耳今諸夏已定(夏户/雅翻)
(下/同)臣之所教足以制四夷而君集固求盡臣之術非反
而何江夏王道宗嘗從容言於上曰(從于/容翻)君集志大而
智小自負㣲功耻在房𤣥齡李靖之下雖為吏部尚書
未滿其志以臣觀之必將為亂上曰君集材器亦何施
不可朕豈惜重位但次第未至耳豈可億度(朱子曰億/未見而意)
(之也度/徒洛翻)妄生猜貳邪及君集反誅上乃謝道宗曰果如
卿言李安儼父年九十餘上愍之賜奴婢以養之太子
承乾既獲罪魏王泰日入侍奉上面許立為太子岑文
本劉洎亦勸之長孫無忌固請立晉王治(請立/嫡也)上謂侍
臣曰昨青雀投我懐云臣今日始得為陛下子乃更生
之日也(泰小字/青雀)臣有一子臣死之日當為陛下殺之(為/于)
(偽/翻)傳位晉王人誰不愛其子朕見其如此甚憐之諌議
大夫褚遂良曰陛下言大失願審思勿誤也安有陛下
萬歲後魏王據天下肯殺其愛子傳位晉王者乎(殺子/而立)
(弟非人情也褚遂良探/其心術之㣲而言之)陛下日者既立承乾為太子復
寵魏王(復扶又翻/下復同)禮秩過於承乾以成今日之禍前事
不逺足以為鑒陛下今立魏王願先措置晉王始得安
全耳(遂良此語/亦以激帝)上流涕曰我不能爾因起入宫魏王泰
恐上立晉王治謂之曰汝與元昌善元昌今敗得無憂
乎治由是憂形于色上怪屢問其故治乃以狀告上憮
然(憮文/甫翻)始悔立泰之言矣上面責承乾承乾曰臣為太
子復何所求但為泰所圖時與朝臣謀自安之術(朝直/遥翻)
不逞之人遂教臣為不軌耳今若泰為太子所謂落其
度内承乾既廢上御兩儀殿(按唐六典兩儀殿在太極/殿之後盖古之内朝也常)
(日視朝而/聼事焉)羣臣俱出獨留長孫無忌房𤣥齡李世勣褚
遂良謂曰我三子一弟所為如是(三子謂齊王祐太子/承乾魏王泰一弟謂)
(漢王/元昌)我心誠無聊賴因自投于牀無忌等爭前扶抱上
又抽佩刀欲自刺(刺七/亦翻)遂良奪刀以授晉王治無忌等
請上所欲上曰我欲立晉王無忌曰謹奉詔有異議者
臣請斬之上謂治曰汝舅許汝矣宜拜謝治因拜之上
謂無忌等曰公等已同我意未知外議何如對曰晉王
仁孝天下属心乆矣(屬之/欲翻)乞陛下試召問百官有不同
者臣負陛下萬死上乃御太極殿(西内正門曰承天門/正殿曰太極太極之)
(後曰兩儀殿六典朔望御太/極殿視朝盖古之中朝也)召文武六品以上謂曰承
乾悖逆(悖蒲内翻/又蒲沒翻)泰亦凶險皆不可立朕欲選諸子為
嗣誰可者卿軰明言之衆皆讙呼曰晉王仁孝當為嗣
(讙與/諠同)上恱是日泰從百餘騎至永安門(六典太極宫城/南面三門中曰)
(承天東曰長/樂西曰永安)勑門司盡辟其騎(辟音闢六典門下省有/城門郎四人掌京城皇)
(城宫殿諸門開闔之節置/門僕八百人分畨上下)引泰入肅章門幽于北苑(程/大)
(昌曰太極宫之北有内苑以其在宫北故亦曰北/苑苑之北門曰啓運門又北即禁苑禁苑廣矣)丙戍
詔立晉王治為皇太子御承天門樓赦天下酺三日(治/直)
(吏翻酺/薄乎翻)上謂侍臣曰我若立泰則是太子之位可經營
而得自今太子失道藩王窺伺者皆兩棄之(伺相/吏翻)傳諸
子孫永為後法且泰立承乾與治皆不全治立則承乾
與泰皆無恙矣(恙余/亮翻)
　臣光曰唐太宗不以天下大器私其所愛以杜禍亂
　之原可謂能逺謀矣
丁亥以中書令楊師道為吏部尚書(尚辰/羊翻)初長廣公主
適趙慈景生節慈景死(武徳元年慈景/為堯君素所殺)更適師道(更工/衡翻)
師道與長孫無忌等共鞫承乾獄隂為趙節地師道由是
獲譴上至公主所公主以首擊地泣謝子罪上亦拜泣
曰賞不避仇讎罰不阿親戚此天下至公之道不敢違
也以是負姊己丑詔以長孫無忌為太子太師房𤣥齡
為太傅肅瑀為太保(東宫三師/並從一品)李世勣為詹事瑀世勣
並同中書門下三品同中書門下三品自此始(歐陽脩/曰謂同)
(侍中中/書令也)又以左衛大將軍李大亮領右衛率(率所/律翻)前詹
事于志寧中書侍郎馬周為左庶子吏部侍郎蘇朂中
書舍人髙季輔為右庶子刑部侍郎張行成為少詹事
(少詹事正四品/為詹事之貳)諌議大夫褚遂良為賔客(太子賔客正/三品古無此)
(官唐始置掌侍從/規諌贊相禮儀)李世勣嘗得暴疾方云須灰可療上
自翦湏為之和藥(為于偽翻下同須/與鬚同和户臥翻)世勣頓首出血泣
謝上曰為社稷非為卿也何謝之有世勣嘗侍宴上從
容謂曰(從于/容翻)朕求羣臣可託㓜孤者無以踰公公徃不
負李宻(見一百八十六/卷武徳元年)豈負朕哉世勣流涕辭謝齧指
出血因飲沈醉上解御服以覆之(齧魚結翻沈持/林翻覆敷又翻)癸巳
詔解魏王泰雍州牧相州都督左武候大將軍降爵為
東萊郡王(雍於用翻/相息亮翻)泰府僚屬為泰所親狎者皆遷嶺
表以杜楚客兄如晦有功免死廢為庶人給事中崔仁
師嘗宻請立魏王泰為太子左遷鴻臚少卿(臚陵/如翻)庚子
定太子見三師儀迎于殿門外(殿門東宫/之殿門也)先拜三師答
拜每門讓于三師三師坐太子乃坐其與三師書前後
稱名惶恐　五月癸酉太子上表(上時/掌翻)以承乾泰衣服
不過隨身飲食不能適口幽憂可愍乞勑有司優加供
給上從之黄門侍郎劉洎上言以太子宜勤學問親師
友今入侍宫闈動踰旬朔師保以下接對甚希伏願少
抑下流之愛𢎞逺大之規則海内幸甚(少詩/沼翻)上乃命洎
與岑文本褚遂良馬周更日詣東宫(更工/衡翻)與太子遊處
談論(處昌/吕翻)　六月己卯朔日有食之　丁亥太常丞鄧
素使髙麗還請于懐逺鎮増戍兵以逼髙麗(使疏吏翻/麗力知翻)
上曰逺人不服則修文徳以來之(論語孔/子之言)未聞一二百
戍兵能威絶域者也　丁酉右僕射髙士亷遜位許之
其開府儀同三司勲封如故(勲勲級封/封邑也)仍同門下中書
三品知政事　閏月辛亥上謂侍臣曰朕自立太子遇
物則誨之見其飯則曰汝知稼穡之艱難則常有斯飯
矣(書無逸曰惟不知/稼穡之艱難乃逸)見其乘馬則曰汝知其勞逸不竭
其力則常得乘之矣(顔淵曰昔造父巧于使馬造父/不窮其馬力是造父無佚馬也)見
其乘舟則曰水所以載舟亦所以覆舟民猶水也君猶
舟也(孔子家/語之言)見其息於木下則曰木從繩則正后從諌
則聖(書説命/之言)　丁巳詔太子知左右屯營兵馬事其大
將軍以下並受處分(左右十二衛屯營也/處昌吕翻分扶問翻)　薛延陀真
珠可汗(可從刋入/聲汗音寒)使其姪突利設來納幣獻馬五萬匹
牛橐駝萬頭羊十萬口庚申突利設獻饌(饌皺戀翻/又皺皖翻)上
御相思殿(按褚遂良䟽云御幸北門受其/獻食則相思殿盖在𤣥武門内)大饗羣臣設
十部樂(增樂為十部見一百/九十五卷十四年)突利設再拜上壽賜賚甚
厚契苾何力上言薛延陀不可與昏(上時掌翻契欺/訖翻苾毘必翻)上
曰吾已許之矣豈可為天子而食言乎何力對曰臣非
欲陛下遽絶之也願且遷延其事臣聞古有親迎之禮
若敕夷男使親迎(迎魚/敬翻)雖不至京師亦應至靈州彼必
不敢來則絶之有名矣夷男性剛戾既不成昏其下復
攜貳(復扶/又翻)不過一二年必病死二子爭立則可以坐制
之矣上從之乃徴真珠可汗使親迎仍發詔將幸靈州
與之㑹真珠大喜欲詣靈州其臣諌曰脱為所留悔之
無及真珠曰吾聞唐天子有聖徳我得身徃見之死無
所恨且漠北必當有主我行决矣勿復多言上發使三
道受其所獻雜畜薛延陀先無庫廐真珠調歛諸部(復/扶)
(又翻使疏吏翻下三使同畜/許救翻調徒釣翻歛力贍翻)徃返萬里道渉沙磧無水
草(磧七/迹翻)耗死將半失期不至議者或以為聘財未備而
與為昏將使戎狄輕中國上乃下詔絶其昏停幸靈州
追還三使禇遂良上䟽以為薛延陀本一俟斤(良上時/掌翻俟)
(渠之/翻)陛下盪平沙塞萬里蕭條(謂平突厥也塞北/皆沙磧故曰沙塞)餘㓂
奔波須有酋長璽書鼓纛立為可汗(見一百九十三卷/二年酋慈由翻長)
(知兩翻璽斯氏/翻纛徒到翻)比者復降鴻私許其姻媾(比毗至翻復/扶又翻見上)
(卷十/六年)西告吐蕃(吐從暾/入聲)北諭思摩中國童㓜靡不知之
御幸北門受其獻食羣臣四夷宴樂終日(樂音/洛)咸言陛
下欲安百姓不愛一女凡在含生孰不懐徳今一朝生
進退之意有改悔之心臣為國家惜茲聲聼(為于/偽翻)所顧
甚少所失殊多(少詩/沼翻)嫌隙既生必構邊患彼國蓄見欺
之怒此民懐負約之慙恐非所以服逺人訓戎士也陛
下君臨天下十有七載(載子/亥翻)以仁恩結庶類以信義撫
戎夷莫不欣然負之無力(此二語攷之舊書禇遂良傳/亦是如此然其意義難于强)
(解或曰力當作益言負/延陀之約為無益也)何惜不使有始有卒乎(卒子/恤翻)夫
龍沙以北部落無算(匈奴庭謂之龍城無常/處故沙幕因謂之龍沙)中國誅之
終不能盡當懐之以徳使為惡者在夷不在華失信者
在彼不在此則堯舜禹湯不及陛下逺矣上不聼是時
羣臣多言國家既許其昏受其聘幣不可失信戎狄更
生邊患上曰卿曹皆知古而不知今昔漢初匈奴彊中
國弱故飾子女捐金絮以餌之得事之宜今中國彊戎
狄弱以我徒兵一千可擊胡騎數萬(騎竒/計翻)薛延陀所以
匍匐稽顙惟我所欲不敢驕慢者以新為君長雜姓非
其種族欲假中國之勢以威服之耳(匍薄乎翻匐蒲北/翻稽音啓種章勇)
(翻/)彼同羅僕骨回紇等十餘部(紇下/沒翻)兵各數萬并力攻
之立可破滅所以不敢發者畏中國所立故也今以女
妻之彼自恃大國之婿雜姓誰敢不服戎狄人而獸心
一旦㣲不得意必反噬為害今吾絶其昏殺其禮(妻七/細翻)
(下可妻同/殺所界翻)雜姓知我棄之不日將𤓰剖之矣卿曹第志
之(𤓰剖猶𤓰分/也志猶記之)
　臣光曰孔子稱去食去兵不可去信(見論語去/羌吕翻)唐太
　宗審知薛延陀不可妻則初勿許其昏可也既許之
　矣乃復恃彊棄信而絶之(復扶/又翻)雖滅薛延陀猶可羞
　也王者發言出令可不慎哉
上曰蓋蘇文弑其君而專國政(見上卷/十六年)誠不可忍以今
日兵力取之不難但不欲勞百姓吾欲且使契丹靺鞨
擾之何如(契欺訖翻又音/喫靺鞨音末曷)長孫無忌曰蓋蘇文自知罪
大畏大國之討必嚴設守備陛下姑為之隐忍(為于/偽翻)彼
得以自安必更驕惰愈肆其惡然後討之未晩也上曰
善(觀此則知帝之雄心末/嘗一日不在髙麗也)戊辰詔以髙麗王藏為上桂
國遼東郡王髙麗王遣使持節册命(麗力知翻/使䟽吏翻)　丙子
徙東萊王泰為順陽王　初太子承乾失徳上宻謂中
書侍郎兼左庶子杜正倫曰吾兒足疾乃可耳但疎逺
賢良狎昵羣小卿可察之(言承乾之足不良於行猶云/可也若其逺賢良近羣小則)
(不可不諫誨之逺/于願翻昵尼質翻)果不可教示當來告我正倫屢諌不
聼乃以上語告之太子抗表以聞上責正倫漏泄對曰
臣以此恐之冀其遷善耳上怒出正倫為榖州刺史及
承乾敗秋七月辛卯復左遷正倫為交州都督(復扶/又翻)初
魏徴嘗薦正倫及侯君集有宰相材請以君集為僕射
且曰國家安不忘危不可無大將諸衛兵馬宜委君集
專知上以君集好誇誕不用(將即亮翻/好呼到翻)及正倫以罪黜
君集謀反誅上始疑徴阿黨又有言徴自録前後諌辭
以示起居郎褚遂良者上愈不恱乃罷叔玉尚主而踣
所撰碑(許昏撰碑事見上卷/本年踣滿北翻仆也)　初上謂監修國史房𤣥
齡曰(厯代史官𨽻祕書省著作局皆著作郎掌修國史/北齊詔魏收撰史又詔平原王髙隆之總監之書)
(名而已貞觀三年始移史館于禁中在門下省北/宰相監修國史自是著作郎始罷史職監古銜翻)前世
史官所記皆不令人主見之何也對曰史官不虛羙不
隐惡若人主見之必怒故不敢獻也上曰朕之為心異
於前世帝王欲自觀國史知前日之惡為後來之戒公
可撰次以聞(撰士/免翻)諌議大夫朱子奢上言(上時掌翻/下上之同)陛
下聖徳在躬舉無過事史官所述義歸盡善陛下獨覽
起居於事無失若以此法傳示子孫竊恐曽𤣥之後或
非上智飾非䕶短史官必不免刑誅如此則莫不希風
順㫖全身逺害悠悠千載何所信乎所以前代不觀蓋
為此也(逺于願翻載子/亥翻為于偽翻)上不從𤣥齡乃與給事中許敬
宗等刪為髙袓今上實録癸巳書成上之上見書六月
四日事語多㣲隐(謂誅建成/元吉事也)謂𤣥齡曰周公誅管蔡以
安周季友鴆叔牙以存魯(周公弟也管叔兄也成王㓜/周公攝政管蔡流言挾武庚)
(以叛周公誅之以安周室魯公子慶父叔牙季友皆桓/公子也莊公疾問後於叔牙牙曰慶父才問季友友曰)
(臣以死奉般遂/鴆叔牙而立般)朕之所為亦類是耳史官何諱焉即命
削去浮詞(去羌/吕翻)直書其事　八月庚戍以洛州都督張
亮為刑部尚書參預朝政(朝直/遥翻)以左衛大將軍太子右
衛率李大亮為工部尚書大亮身居三職宿衛兩宫(三/職)
(即謂為工部尚書及/衛兩宫也率所律翻)㳟儉忠謹毎宿直必坐寐逹旦房
𤣥齡甚重之毎稱大亮有王陵周勃之節可當大位初
大亮為龎玉兵曹為李宻所獲同軰皆死賊帥張弼見
而釋之遂與定交(帥所/類翻)及大亮貴求弼欲報其徳弼時
為將作丞(唐監丞從/六品下)自匿不言大亮遇諸途而識之持
弼而泣多推家貲以遺弼(推吐雷翻/遺于季翻)弼拒不受大亮言
於上乞悉以其官爵授弼上為之擢弼為中郎將(上為/于偽)
(翻將即/亮翻)時人皆賢大亮不負恩而多弼之不代也　九
月庚辰新羅遣使言百濟攻取其國四十餘城復與髙
麗連兵(使䟽吏翻/復扶又翻)謀絶新羅入朝之路乞兵救援(朝直/遥翻)
(下/同)上命司農丞相里𤣥奬齎璽書賜髙麗(相里姓𤣥奬/名姓譜臯陶)
(之後為理氏商末理證孫仲師遭難去王姓里至里/克為晉所誅其妻携少子逃居相城因為相里氏)曰
新羅委質國家朝貢不乏(質職/日翻)爾與百濟各宜戢兵(戢/阻)
(立/翻)若更攻之明年發兵擊爾國矣　癸未徙承乾于黔
州(黔其/今翻)甲午徙順陽王泰于均州(武當縣漢属南陽郡/晉属順陽郡宋属始)
(平郡梁置武當郡及興州後周改豐州隋開皇初改均/州大業初廢為武當縣属浙陽郡義寧二年分浙陽之)
(武當均陽置均州孫愐曰汮水出折縣北/山入沔汮今作均隋置均州以水名州也)上曰父子之
情出於自然朕今與泰生離(生離謂生而離别也楚/辭曰哀莫哀兮生别離)亦
何心自處然朕為天下主但使百姓安寧私情亦可割
耳又以泰所上表示近臣曰泰誠為俊才朕心念之卿
曹所知但以社稷之故不得不斷之以義(處昌吕翻上/時掌翻斷丁)
(亂/翻)使之居外者亦所以兩全之耳　先是諸州長官或
上佐歲首親奉貢物入京師謂之朝集使(朝集使自隋/以來有之先)
(悉薦翻長知兩翻朝直/遥翻使䟽吏翻下同)亦謂之考使京師無邸率僦屋
與商賈雜居上始命有司為之作邸(僦即就翻賈音/古為于偽翻)
冬十一月己卯上祀圜丘(貞觀禮冬至祀昊/天上帝于圜丘)　初上與
隐太子巢刺王有隙(刺盧/逹翻)宻明公贈司空封徳彝隐持
兩端楊文幹之亂上皇欲廢隐太子而立上(見一百九/十一卷武)
(徳七/年)徳彞固諌而止其事甚祕上不之知薨後乃知之
壬辰治書侍御史唐臨始追劾其事請黜官奪爵(治直/之翻)
(劾户槩翻/又户得翻)上命百官議之尚書唐儉等議徳彞罪暴身
後恩結生前所厯衆官不可追奪請降贈改諡詔黜其
贈官改諡曰繆削所食實封(諡法名與實爽曰繆蔽仁/傷賢曰繆六典曰魏氏五)
(等皆以鄉亭多假空名不食本邑隋氏始立王公侯以/下制度至唐因之率多虚名其言食實封者乃得真户)
(舊制户皆三丁已上一分入國開元/中定以三丁為限租賦全入封家)　勑選良家女以
實東宫癸巳太子遣左庶子于志寧辭之上曰吾不欲
使子孫生於㣲賤耳今既致辭當從其意上疑太子仁
弱宻謂長孫無忌曰公勸我立雉奴(治小字/雉奴)雉奴懦(懦/奴)
(臥翻又/萬亂翻)恐不能守社稷奈何吳王恪英果類我我欲立
之何如無忌固爭以為不可上曰公以恪非己之甥邪
無忌曰太子仁厚真守文良主儲副至重豈可數易(數/所)
(角/翻)願陛下熟思之上乃止十二月壬子上謂吳王恪曰
父子雖至親及其有罪則天下之法不可私也漢已立
昭帝燕王旦不服隂圖不軌霍光折簡誅之(見二十三/卷漢昭帝)
(元鳯/元年)為人臣子不可不戒(為後無忌/殺恪張本)　庚申車駕幸驪
山温湯庚午還宫(驪力/知翻)
十八年春正月乙未車駕幸鍾官城(漢鍾官在上林苑/中至唐時盖故城)
(猶存也其地當/在鄠杜二縣界)庚子幸鄠縣(鄠音/户)壬寅幸驪山温湯
相里𤣥奬至平壤莫離支已將兵擊新羅破其兩城(將/即)
(亮/翻)髙麗王使召之乃還(麗力知翻還從/宣翻又音如字)𤣥奬論使勿攻
新羅莫離支曰昔隋人入㓂新羅乘釁侵我地五百里
(謂隋焬帝/伐髙麗時)自非歸我侵地恐兵未能已𤣥奬曰既徃之
事焉可追論(焉於/䖍翻)至於遼東諸城本皆中國郡縣(髙麗/之地)
(漢魏皆為郡縣晉氏/之亂始與中國絶)中國尚且不言髙麗豈得必求故
地莫離支竟不從二月乙巳朔𤣥奬還具言其狀上曰
蓋蘓文弑其君賊其大臣殘虐其民今又違我詔命侵
暴鄰國不可以不討諌議大夫褚遂良曰陛下指麾則
中原清晏顧眄則四夷讋服(眄眠見翻/讋之渉翻)威望大矣今乃
渡海逺征小夷若指期克捷猶可也萬一蹉跌(蹉七何/翻跌徒)
(結/翻)傷威損望更興忿兵則安危難測矣李世勣曰間者
薛延陀入㓂(謂十五年擊/突厥思摩也)陛下欲發兵窮討魏徴諌而
止使至今為患曏用陛下之䇿北鄙安矣上曰然此誠
徴之失朕尋悔之而不欲言恐塞良謀故也(塞悉/則翻)上欲
自征髙麗褚遂良上䟽(上時/掌翻)以為天下譬猶一身兩京
心腹也州縣四支也四夷身外之物也髙麗罪大誠當
致討但命二三猛將將四五萬衆(將即亮翻/下名將同)仗陛下威
靈取之如反掌耳今太子新立年尚㓜穉(穉直/二翻)自餘藩
屏陛下所知(屛必/郢翻)一旦棄金湯之全踰遼海之險以天
下之君輕行逺舉皆愚臣之所甚憂也上不聼時羣臣
多諌征髙麗者上曰八堯九舜不能冬種野夫童子春
種而生得時故也夫天有其時人有其功(夫天/音扶)蓋蘓文
陵上虐下民延頸待救此正髙麗可亡之時也議者紛
紜但不見此耳　己酉上幸靈口(新書作零口九域志/京兆臨潼縣有零口)
(鎮臨潼唐之昭應縣昭應唐初之新豐縣按宋白/續通典京兆新豐縣界有零水零口蓋零水之口)乙卯
還宫　三月辛卯以左衛將軍薛萬徹守右衛大將軍
上嘗謂侍臣曰於今名將惟世勣道宗萬徹三人而已
世勣道宗不能大勝亦不大敗萬徹非大勝則大敗
夏四月上御兩儀殿皇太子侍上謂羣臣曰太子性行
外人亦聞之乎(行下/孟翻)司徒無忌曰太子雖不出宫門天
下無不欽仰聖徳上曰吾如治年時頗不能循常度治
自㓜寛厚諺曰生狼猶恐如羊(曹大家女誡曰生男如/狼猶恐其羊生女如䑕)
(猶恐其虎/盖古語也)冀其稍壯自不同耳無忌對曰陛下神武乃
撥亂之才太子仁恕實守文之徳趣尚雖異各當其分
(趣七喻翻/分扶問翻)此乃皇天所以祚大唐而褔蒼生者也(無忌/之保)
(䕶大子至矣迨其後也以元舅之親為婦人所間不能/保其身保其家而唐亦㡬于不祀則太子不可謂之寛)
(厚謂之闇/弱可也)　辛亥上幸九成宫壬子至太平宫(京兆鄠/縣東南)
(三十里有/隋太平宫)謂侍臣曰人臣順㫖者多犯顔則少(少詩/沼翻)今
朕欲自聞其失諸公其直言無隐長孫無忌等皆曰陛
下無失劉洎曰頃有上書不稱㫖者陛下皆面加窮詰
無不慙懼而退恐非所以廣言路(洎其冀翻上時掌翻/稱尺證翻詰去吉翻)
馬周曰陛下比來賞罰㣲以喜怒有所髙下此外不見
其失上皆納之上好文學而辯敏羣臣言事者上引古
今以折之(比毗至翻好呼/到翻折之列翻)多不能對劉洎上書諌曰帝
王之與凡庶聖哲之與庸愚上下相懸擬倫斯絶是知
以至愚而對至聖以極卑而對至尊徒思自强不可得
也陛下降恩㫖假慈顔凝旒以聼其言虛襟以納其説
猶恐羣下未敢對敭(敭與/楊同)况動神機縱天辯飾辭以折
其理引古以排其議欲令凡庶何階應答且多記則損
心多語則損氣心氣内損形神外勞初雖不覺後必為
累(累力瑞翻/下之累同)須為社稷自愛豈為性好自傷乎(為于偽/翻性好)
(謂性之所好/也好呼到翻)至如秦政彊辯失人心於自矜魏文宏才
虧衆望於虛説此材辯之累較然可知矣上飛白答之
(飛白/書也)曰非慮無以臨下非言無以述慮比有談論遂致
煩多(比毗/至翻)輕物驕人恐由茲道形神心氣非此為勞今
聞讜言虛懐以改(讜音/黨)己未至顯仁宫(是時幸九成宫/為避暑也至八)
(月甲子始自九成宫還京師顯仁宫在河南壽安縣幸/東都則為中頓幸九成宫非其所經之路岐州郿縣有)
(隋安仁宫顯/恐當作安)上將征髙麗秋七月辛卯勑將作大監閻
立徳等詣洪饒江三州造船四百艘以載軍糧(艘蘓/遭翻)甲
午下詔遣營州都督張儉等帥幽營二都督兵及契丹
奚靺鞨先擊遼東以觀其勢(帥讀曰率契欺/訖翻又音喫)以太常卿
韋挺為饋運使(使疏/吏翻)以民部侍郎崔仁師副之自河北
諸州皆受挺節度聼以便宜從事又命太僕少卿蕭銳
運河南諸州糧入海銳瑀之子也　八月壬子上謂司
徒無忌等曰人苦不自知其過卿可為朕明言之(為于/偽翻)
對曰陛下武功文徳臣等將順之不暇(孝經君子之事/上也將順其羙)
(匡救/其惡)又何過之可言上曰朕問公以已過公等乃曲相
䛕恱朕欲面舉公等得失以相戒而改之何如皆拜謝
上曰長孫無忌善避嫌疑應物敏速决斷事理古人不
過而總兵攻戰非其所長(斷丁/亂翻)髙士亷渉獵古今心術
明逹臨難不改節當官無朋黨所乏者骨鯁規諌耳(難/乃)
(旦/翻)唐儉言辭辯㨗善和解人事朕三十年遂無言及于
獻替(帝未起兵時儉在/晉陽雅與帝游)楊師道性行純和自無愆違而
情實怯懦緩急不可得力岑文本性質敦厚文章華贍
而持論恒據經逺自當不負於物劉洎性最堅貞有利
益然其意尚然諾私於朋友馬周見事敏速性甚貞正
論量人物直道而言朕比任使多能稱意(行下孟翻贍/而艷翻恒户)
(登翻論盧昆翻量音良/比毗至翻稱尺證翻)禇遂良學問稍長性亦堅正毎
寫忠誠親附於朕譬如飛鳥依人人自憐之　甲子上
還京師　丁卯以散騎常侍劉洎為侍中(散悉亶翻/騎竒寄翻)行
中書侍郎岑文本為中書令太子左庶子中書侍郎馬
周守中書令文本既拜還家有憂色母問其故文本曰
非勲非舊濫荷寵榮位髙責重所以憂懼親賔有來賀
者文本曰今受弔不受賀也文本弟文昭為校書郎喜
賓客(荷下可翻唐校書郎正九品上掌/讐校典籍属祕書肖喜許記翻)上聞之不恱嘗
從容謂文本曰卿弟過爾交結恐為卿累(從千容翻/累力瑞翻)朕
欲出為外官何如文本泣曰臣弟少孤老母特所鍾愛
未嘗信宿離左右(少詩照翻/離力智翻)今若出外母必愁悴(悴秦/醉翻)
儻無此弟亦無老母矣因歔欷嗚咽(歔音虚欷音/希又許既翻)上愍
其意而止惟召文昭嚴戒之亦卒無過(卒于/恤翻)　九月以
諌議大夫褚遂良為黄門侍郎參預朝政(黄門侍郎即/門下侍郎正)
(四品上掌貳侍中之職凡政之弛張/事之與奪皆參預焉朝直遥翻下同)　焉耆貳於西突
厥西突厥大臣屈利啜為其弟娶焉耆王女(啜陟劣翻/為于偽翻)
由是朝貢多闕安西都䕶郭孝恪請討之(按唐六典永/徽中始置安)
(南安西大都䕶又按舊書郭孝恪傳貞觀十六年行安/西都䕶西州刺史盖滅髙昌後便置安西都䕶而加大)
(字則在永徽中也安西都䕶府時/治西州西至焉耆七百一十里)詔以孝恪為西州道
行軍總管帥歩騎三千出銀山道以擊之(帥讀曰率/騎竒寄翻)㑹
焉耆王弟頡鼻兄弟三人至西州孝恪以頡鼻弟栗婆
準為鄉導(鄉讀/曰嚮)焉耆城四面皆水恃險而不設備孝恪
倍道兼行夜至城下命將士浮水而度(將即/亮翻)比曉登城
執其王突騎支(比必寐翻舊唐書作龍/突騎支騎竒寄翻下同)獲首虜七千級
留栗婆凖攝國事而還(還從宣翻/又如字)孝恪去三日屈利啜
引兵救焉耆不及執栗婆凖以勁騎五千追孝恪至銀
山孝恪還擊破之追奔數十里辛卯上謂侍臣曰孝恪
近奏稱八月十一日徃擊焉耆二十日應至必以二十
二日破之朕計其道里使者今日至矣(使疏吏/翻下同)言未畢
驛騎至西突厥處那啜使其吐屯攝焉耆遣使入貢上
數之曰我發兵擊得焉耆汝何人而據之吐屯懼返其
國焉耆立栗婆準從父兄薛婆阿那支為王仍附於處
那啜(處那啜盖亦西突厥之部落/酋長數所其翻從才用翻)　乙未鴻臚奏髙麗
莫離支貢白金(臚陵/知翻)禇遂良曰莫離支弑其君九夷所
不容(後漢書東方有九夷曰畎夷干夷方夷黄夷白夷/赤夷𤣥夷風夷陽夷白虎通夷者蹲也言無禮儀)
(或云夷者抵也言仁而好生抵/地而出故天性柔順易以道禦)今將討之而納其金此
郜鼎之類也(春秋桓公取郜大鼎于宋納/于太廟非禮也郜古到翻)臣謂不可受
上從之上謂髙麗使者曰汝曹皆事髙武有官爵莫離
支弑逆汝曹不能復讎今更為之遊説以欺大國罪孰
大焉悉以属大理(為于偽翻/属之欲翻)　冬十月辛丑朔日有食
之　甲寅車駕行幸洛陽以房𤣥齡留守京師(守手/又翻)右
衛大將軍工部尚書李大亮副之　郭孝恪鏁焉耆王
突騎支及其妻子詣行在勑宥之丁巳上謂太子曰焉
耆王不求賢輔不用忠謀自取滅亡係頸束手溧揺萬
里人以此思懼則懼可知矣己巳畋于澠池之天池(澠/池)
(縣漢晉属𢎞農郡後魏置澠池郡後周置河南郡大象/中廢郡以縣属洛州唐属榖州酈道元曰熊耳山際有)
(池池水東南流水側有一/池世謂之澠池澠彌兖翻)十一月壬申至洛陽前宜州
刺史鄭元璹已致仕上以其嘗從隋焬帝伐髙麗(鄭元/璹仕)
(隋為右武候将軍從/伐髙麗璹殊玉翻)召詣行在問之對曰遼東道逺糧
運艱阻東夷善守城攻之不可猝下上曰今日非隋之
比公但聼之(帝所謂恃國家之大甲兵之强筭/畧之足以取勝欲見威于敵者也)張儉等
值遼水漲乆不得濟上以為畏懦召儉詣洛陽至具陳
山川險易水草羙惡(懦乃臥翻又奴/亂翻易以豉翻)上恱上聞洛州刺
史程名振善用兵召問方略嘉其才敏勞勉之曰(洛音/名勞)
(力到/翻)卿有將相之器(將即亮翻/相息亮翻)朕方將任使名振失不
拜謝上試責怒以觀其所為曰山東鄙夫得一刺史以
為富貴極邪敢於天子之側言語麤疎又復不拜(復扶/又翻)
名振謝曰疎野之臣未嘗親奉聖問適方心思所對故
忘拜耳舉止自若應對愈明辯上乃歎曰房𤣥齡處朕
左右二十餘年毎見朕譴責餘人顔色無主(此𤣥齡所/以為忠謹)
(也處昌/吕翻)名振平生未嘗見朕朕一旦責之曽無震懾辭
理不失真竒士也即日拜右驍衛將軍(懾之渉翻/驍堅堯翻)甲午
以刑部尚書張亮為平壤道行軍大總管帥江淮嶺峽
兵四萬(硤中諸州䕫硤歸是/也帥讀曰率下同)長安洛陽募士三千戰艦
五百艘自萊州泛海趨平壤(艦户黯翻艘蘓/遭翻趨七喻翻)又以太子
詹事左衛率李世勣為遼東道行軍大總管帥歩騎六
萬及蘭河二州降胡趣遼東(率所律翻騎竒寄翻降户/江翻趣與趨同音七喻翻)
兩軍合勢竝進庚子諸軍大集於幽州遣行軍總管姜
行本少府少監丘行淹先督衆工造梯衝于安蘿山時
逺近勇士應募及獻攻城器械者不可勝數上皆親加
損益取其便易(勝音升易/以豉翻)又手詔諭天下以髙麗蓋蘓
文弑主虐民情何可忍今欲廵幸幽薊問罪遼碣(碣其/謁翻)
所過營頓無為勞費且言昔隋焬帝殘暴其下髙麗王
仁愛其民以思亂之軍擊安和之衆故不能成功今略
言必勝之道有五一曰以大擊小二曰以順討逆三曰
以治乘亂(治直/吏翻)四曰以逸待勞五曰以恱當怨何憂不
克布告元元勿為疑懼(太宗以髙麗為必可克而卒不/克所謂常勝之家難與慮敵也)
於是凡頓舍供費之具减者大半十一月辛丑武陽懿
公李大亮卒于長安(卒子/恤翻)遺表請罷髙麗之師家餘米
五斛布三十匹親戚早孤為大亮所飬䘮之如父者十
有五人(䘮息/浪翻)　壬寅故太子承乾卒于黔州上為之廢
朝(卒子恤翻/為于偽翻)葬以國公禮　甲寅詔諸軍及新羅百濟
奚契丹分道擊髙麗　初上遣突厥俟利苾可汗北度
河(見上卷/十五年)薛延陀真珠可汗恐其部落翻動意甚惡之
(夷狄畏服大種其天性也俟利苾承袓父之餘威依中/國之大援還主部落薛延陀雖據漢北突厥之種類與)
(鐵勒諸部舊属突厥聞俟利苾之來/恐翻而從之故甚惡焉惡烏路翻)豫蓄輕騎於漠北
欲擊之上遣使戒勑無得相攻(騎竒寄翻/使疏吏翻)真珠可汗對
曰至尊有命安敢不從然突厥翻覆難期當其未破之
時嵗犯中國殺人以千萬計臣以為至尊克之當翦為
奴婢以賜中國之人乃反養之如子其恩徳至矣而結
社率竟反(見一百九十/五卷十三年)此屬獸心安可以人理待也臣
荷恩深厚請為至尊誅之自是數相攻(荷下可翻為于/偽翻數所角翻)
俟利苾之北度也有衆十萬勝兵四萬人(勝音/升)俟利苾
不能撫御衆不愜服戊午悉棄俟利苾南度河請處於
勝夏之間上許之羣臣皆以為陛下方逺征遼左而置
突厥於河南距京師不逺(勝州去京師一千八百三十/里夏州去京師一千一百一)
(十里處昌吕/翻夏户雅翻)豈得不為後慮願留鎮洛陽遣諸將東征
上曰夷狄亦人耳其情與中夏不殊(將即亮翻/夏户雅翻)人主患
徳澤不加不必猜忌異類蓋徳澤洽則四夷可使如一
家猜忌多則骨肉不免為讎敵煬帝無道失人已乆遼
東之役人皆斷手足以避征役(斷丁/管翻)𤣥感以運卒反於
黎陽(見一百八十二卷/隋焬帝大業九年)非戎狄為患也朕今征髙麗皆
取願行者募十得百募百得千其不得從軍者皆憤歎
鬱邑豈比隋之行怨民哉(行怨民語法/本之晁錯)突厥貧弱吾收
而養之計其感恩入於骨髓豈肯為患且彼與薛延陀
嗜欲略同彼不北走薛延陀而南歸我其情可見矣顧
謂褚遂良曰爾知起居為我志之(走音奏為/于偽翻)自今十五
年保無突厥之患俟利苾既失衆輕騎入朝(騎竒寄翻/朝直遥翻)
上以為右武衛將軍
十九年春正月韋挺坐不先行視漕渠運米六百餘艘
至盧思臺側(據舊書盧思臺去幽州八百里此漕渠盖/即曹操伐烏丸所開泉州渠也上承桑乾)
(河行下孟翻/艘蘓遭翻)淺塞不能進(塞悉/則翻)械送洛陽丁酉除名以
將作少監李道裕代之崔仁師亦坐免官　滄州刺史
席辯坐贓汚二月庚子詔朝集使臨觀而戮之(朝直遥/翻使疏)
(吏/翻)　庚戍上自將諸軍發洛陽以特進蕭瑀為洛陽宫
留守(將即亮翻/守手又翻)乙卯詔朕發定州後宜令皇太子監國
開府儀同三司致仕尉遲敬徳上言陛下親征遼東太
子在定州長安洛陽心腹空虛恐有𤣥感之變且邊隅
小夷不足以勤萬乘(監工銜翻尉紆勿翻/上時掌翻乘繩證翻)願遣偏師征
之指期可殄上不從以敬徳為左一馬軍總管使從行
　丁巳詔諡殷太師比干曰忠烈所司封其墓春秋祠
以少牢給隨近五户供灑掃(少詩照翻灑所賣翻/掃素報翻又並上聲)上之
發京師也命房𤣥齡得以便宜從事不復奏請(復扶/又翻)或
詣留臺稱有宻𤣥齡問宻謀所在對曰公則是也𤣥齡
驛送行在上聞留守有表送告宻人上怒使人持長刀
於前而後見之問告者為誰曰房𤣥齡上曰果然叱令
腰斬璽書讓𤣥齡以不能自信(璽斯/氏翻)更有如是者可專
决之癸亥上至鄴自為文祭魏太袓(魏太袓葬鄴城西/鄴縣本相州治所)
(後周太象二年隋文帝輔政尉遲迴起兵于鄴兵敗鄴/城破文帝令焚鄴城徙其居人南遷四十五里以安陽)
(城為相州治所焬帝復于鄴故都大慈/寺置鄴縣貞觀八年始築今治所小城)曰臨危制變料
敵設竒一將之智有餘萬乘之才不足(將即亮翻/乘繩證翻)是月
李世勣軍至幽州(洛陽至幽州/一千六百里)三月丁丑車駕至定州
(洛陽至定州/一千二百里)丁亥上謂侍臣曰遼東本中國之地隋氏
四出師而不能得(隋文帝開皇十八年伐髙麗焬帝/大業八年九年十年三伐髙麗)朕
今東征欲為中國報子弟之讎(言中國之人其父兄死/于髙麗今伐之是為其)
(子弟報父兄之/讎為于偽翻)髙麗雪君父之恥耳(言蓋蘇文弑其主/而其臣子不能討)
(恥莫大焉今討其/罪是為髙麗雪恥)且方隅大定惟此未平故及朕之未
老用士大夫餘力以取之朕自發洛陽惟噉肉飯(噉徒/濫翻)
(又徒/覽翻)雖春蔬亦不之進懼其煩擾故也上見病卒召至
御榻前存慰付州縣療之士卒莫不感恱有不預征名
(謂不預東征/之名籍者)自願以私裝從軍動以千計皆曰不求縣
官勲賞惟願效死遼東上不許上將發太子悲泣數日
上曰今留汝鎮守輔以俊賢欲使天下識汝風采夫為
國之要在於進賢退不肖賞善罰惡至公無私汝當努
力行此悲泣何為命開府儀同三司髙士亷攝太子太
傅與劉洎馬周少詹事張行成(詹事秦官自漢以來掌/東宫内外衆務員一人)
(後魏置二人分左右尋復置一人至唐/又置少詹事一人正四品上洎其冀翻)右庶子髙季輔
同掌機務輔太子長孫無忌岑文本與吏部尚書楊師
道從行壬辰車駕發定州親佩弓矢手結雨衣於鞍後
命長孫無忌攝侍中楊師道攝中書令李世勣軍發柳
城(柳城縣營/州治所)多張形勢若出懐逺鎮者(營州有懐/逺守捉城)而濳
師北趣甬道出髙麗不意夏四月戊戍朔世勣自通定
濟遼水(通定鎮在遼水西隋大業八年伐遼所置甬道/隋起浮橋度遼水所築趣七喻翻甬余隴翻)
至𤣥莵(陳壽曰漢武帝開𤣥莵郡治沃沮後為夷貊/所侵徙郡句驪縣西北有遼山遼水所出)髙
麗大駭城邑皆閉門自守壬寅遼東道副大總管江夏
王道宗將兵數千至新城(夏户雅翻將即亮翻下同敢/考異曰唐厯張儉懼敵不)
(深入江夏王道宗固請將百騎覘賊帝許之因問徃返/㡬日對曰徃十日周覽十日返十日總經一月望謁陛)
(下遂秣馬束兵經歴險阻直登遼東城南觀其地形險/易安營置陳之所及還賊已引兵斷其歸路道宗擊之)
(盡殪斬闗而出如期謁見帝歎曰賁育之勇/何以過此賜金五十斤絹干匹今從實録)折衝都尉
曹三良引十餘騎直壓城門城中驚擾無敢出者(騎竒/寄翻)
營州都督張儉將胡兵為前鋒進渡遼水趍建安城(自/遼)
(東城西行三百里至建安/城漢平郭縣地趍七喻翻)破髙麗兵斬首數千級　太
子引髙士亷同榻視事又令更為士亷設案士亷固辭
　丁未車駕發幽州上悉以軍中資糧器械簿書委岑
文本文本夙夜勤力躬自料配籌筆不去手(籌所以計/筭筆所以)
(書/)精神耗竭言辭舉措頗異平日上見而憂之謂左右
曰文本與我同行恐不與我同返是日遇暴疾而薨其
夕上聞嚴鼓聲(晉灼曰嚴鼓疾擊之鼓司/馬法曰昏鼓四通為大鼜)曰文本殞沒
所不忍聞命撤之時右庶子許敬宗在定州與髙士亷
等同知機要文本薨上召敬宗以本官檢校中書侍郎
　壬子李世勣江夏王道宗攻髙麗蓋牟城(蓋牟城在/遼東城東)
(北唐取之以其地為蓋州大元遼陽府路有蓋/州遼海軍節度領建安陽地熊岳秀岩四縣)丁巳車
駕至北平(此古北平也舊志/平州隋為北平郡)癸亥李世勣等㧞蓋牟城
獲二萬餘口糧十餘萬石張亮帥舟師自東萊渡海襲
卑沙城(帥讀/曰率)其城四面懸絶惟西門可上(上時/掌翻)程名振
引兵夜至副總管王大度先登五月己巳㧞之獲男女
八千口分遣總管丘孝忠等曜兵於鴨緑水(杜佑曰鴨/緑水在平)
(壤城西北四百五十里源出靺鞨長白山漢書謂之馬/訾水今謂之混同江李心傳曰鴨緑水發源契丹東北)
(長白山鴨緑水之源蓋古/肅慎氏之地今女真居之)李世勣進至遼東城下庚午
車駕至遼澤泥淖二百餘里(淖奴/教翻)人馬不可通將作大
匠閻立徳布土作橋軍不留行壬申度澤東乙亥髙麗
歩騎四萬救遼東江夏王道宗將四千騎逆擊之(騎竒/寄翻)
(下同將即/亮翻下同)軍中皆以為衆寡懸絶不若深溝髙壘以俟
車駕之至道宗曰賊恃衆有輕我心逺來疲頓擊之必
敗且吾屬為前軍當清道以待乘輿乃更以賊遺君父
乎(不以賊遺君父漢耿弇之/言乘䋲證翻遺于季翻)李世勣以為然果毅都尉
馬文舉曰不遇勍敵何以顯壯士䇿馬趨敵所向皆靡
(勍渠京翻/趨七喻翻)衆心稍安既合戰行軍總管張君乂退走唐
兵不利道宗收散卒登髙而望見髙麗陳亂(陳讀/曰陣)與驍
騎數十衝之(驍堅/堯翻)左右出入李世勣引兵助之髙麗大
敗斬首千餘級丁丑車駕度遼水撤橋以堅士卒之心
軍於馬首山勞賜江夏王道宗超拜馬文舉中郎將斬
張君乂(有功必賞退懦必誅則将/士知所懲勸矣勞力到翻)上自將數百騎至遼
東城下見士卒負土填塹(塹七/艷翻)上分其尤重者於馬上
持之從官爭負土致城下(從才/用翻)李世勣攻遼東城晝夜
不息旬有二日上引精兵㑹之圍其城數百重(重直/龍翻)鼓
譟聲震天地甲申南風急上遣銳卒登衝竿之末爇其
西南樓(爇如/劣翻)火延燒城中因麾將士登城髙麗力戰不
能敵遂克之所殺萬餘人得勝兵萬餘人男女四萬口
(勝音/升)以其城為遼州(今大元/遼陽府)乙未進軍白巖城丙申右
衛大將軍李思摩中弩矢上親為之吮血將士聞之莫
不感動(中竹仲翻/為于偽翻)烏骨城遣兵萬餘為白巖聲援(自登/州東)
(北海行至烏湖島又行五百里東傍海壖過青泥/浦桃花浦杏人浦石人江槖駞灣乃至烏骨江)將軍
契苾何力以勁騎八百擊之(契欺訖翻/苾毗必翻)何力挺身陷陳
槊中其腰(陳讀曰陣/中竹仲翻)尚輦奉御薛萬備單騎徃救之㧞
何力於萬衆之中而還(還從宣翻/又如字)何力氣益憤束瘡而
戰從騎奮擊(従才/用翻)遂破髙麗兵追奔數十里斬首千餘
級㑹暝而罷(暝莫/定翻)萬備萬徹之弟也
　
　
　
　
　
　
　
　
　
　
　
　
　
　
　
　資治通鑑卷一百九十七
