史記正義卷十八
　　　　　　　　　　　　唐　張守節　撰
髙祖功臣侯年表第六(髙祖初定天下表明有功/之臣而侯之若蕭曹等)史記
十八
太史公曰古者人臣功有五品以徳立宗廟定社稷曰
勲以言曰勞用力曰功明其等曰伐積日曰閲封爵之
誓曰使河如帶泰山如厲國以永寧爰及苗裔始未嘗
不欲固其根本而枝葉稍陵夷衰㣲也余讀髙祖侯功
臣察其首封所以失之者曰異哉所聞書曰協和萬國
遷于夏商或數千嵗葢周封八百幽厲之後見於春秋
尚書有唐虞之侯伯厯三代千有餘載自全以蕃衛天
子豈非篤於仁義奉上法哉漢興功臣受封者百有餘
人天下初定故大城名都散亡户口可得而數者十二
三是以大侯不過萬家小者五六百户後數世民咸歸
鄉里戸益息蕭曹綘灌之屬或至四萬小侯自倍富厚
如之子孫驕溢忘其先淫嬖至太初百年之間見侯五
(謂平陽侯曹宗曲終侯酈終根楊阿/侯卞仁載侯秋家穀陵侯韓偃也)餘皆坐法隕命亡
國耗矣􁁛亦少宻焉然皆身無兢兢於當世之禁云居今
之世志古之道所以自鏡也未必盡同帝王者各殊禮
而異務要以成功為統紀豈可緄乎觀所以得尊寵及
所以廢辱亦當世得失之林也何必舊聞於是謹其終
始表見其文頗有所不盡本末著其明疑者闕之後有
君子欲推而立之得以覽焉







































































　
　
　
　
　
　
　
　
　
　
　
　
　
　
　
　史記正義卷十八
