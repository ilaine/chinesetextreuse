
　資治通鑑卷一百六十八　宋　司馬光　撰
　　　　　　　　　　　　　　胡三省　音註
　陳紀二(起上章執徐盡𤣥/黓敦牂凡三年)
　　世祖文皇帝上(諱蒨字子華髙祖兄/始興王道譚之長子)
天嘉元年春正月癸丑朔大赦改元　齊大赦改元乾
明　辛酉上祀南郊　齊髙陽王湜以滑稽便辟有寵
於顯祖(湜常職翻史記索隠曰滑謂亂也稽同也以言/辯㨗之人言非若是言是若非能亂同異也楚)
(辭將突梯滑稽如脂如韋崔浩云滑音骨稽流酒器也/轉注吐酒終日不已言出口成章詞不空竭若滑稽之)
(吐酒故楊雄酒賦云鴟夷滑稽腹如大壺盡日盛酒人/復藉沽是也又姚察云滑稽猶俳諧也滑讀如字稽音)
(計以其言語滑利智計㨗出故云滑稽也尹焞曰便辟/足恭也朱元晦曰便辟謂習於威儀而不直便毘連翻)
(辟匹/亦翻)常在左右執杖以撻諸王太皇太后深銜之及顯
祖殂湜有罪太皇太后杖之百餘癸亥卒　辛未上祀
北郊　齊主自晉陽還至鄴　二月乙未髙州刺史紀
機自軍所逃還宣城(軍所侯瑱/軍前也)據郡應王琳涇令賀當
遷討平之王琳至柵口(柵口在濡須口之東水導巢湖/今謂之柵江口宋白曰廬州東)
(南至柵口三百九十/里今謂之新婦口)侯瑱督諸軍出屯蕪湖(瑱他甸翻/又音鎮)
相持百餘日東關春水稍長(長知/两翻)舟艦得通琳引合肥
漅湖之衆舳艫相次而下(艦戶黯翻漅音巢又/子小翻舳艫音逐盧)軍勢甚
盛瑱進軍虎檻洲琳亦出船列於江西隔洲而泊明日
合戰琳軍少却退保西㟁(少詩/沼翻)及夕東北風大起吹其
舟艦並壊沒於沙中浪大不得還浦及旦風静琳入浦
治船(治直/之翻)瑱等亦引軍退入蕪湖周人聞琳東下遣都
督荆襄等五十二州諸軍事荆州刺史史寜將兵數萬
乘虛襲郢州孫瑒嬰城自守(去年王琳東下留孫瑒守/郢州將即亮翻瑒雉杏翻)
(又音/暢)琳聞之恐其衆潰乃帥舟師東下去蕪湖十里而
泊擊柝聞於陳軍(帥讀曰率柝他/各翻聞音問)齊儀同三司劉伯球
將兵萬餘人助琳水戰行臺慕容恃德之子子㑹將鐵
騎二千屯蕪湖西㟁為之聲勢(騎奇/寄翻)丙申瑱令軍中晨
炊蓐食以待之時西南風急琳自謂得天助引兵直趣
建康(趣七/喻翻)瑱等徐出蕪湖躡其後西南風翻為瑱用琳
擲火炬以燒陳船皆反燒其船(逆風而用火攻此/王琳所以敗也)瑱發
拍以擊琳艦(戰船前後置拍/竿以拍敵船)又以牛皮冒蒙衝小船以
觸其艦并鎔鐵灑之琳軍大敗軍士溺死者什二三(溺/奴)
(狄/翻)餘皆棄船登㟁為陳軍所殺殆盡齊歩軍在西㟁者
自相蹂踐並陷於蘆荻泥淖中(蹂人九翻踐慈演翻/淖奴敎翻濘泥也)騎
皆棄馬脫走得免者什二三擒劉伯球慕容子㑹斬獲
萬計盡收梁齊軍資器械琳乘舴艋冒陳走(舴陟格翻/艋音猛陳)
(讀曰/陣)至湓城欲收合離散衆無附者乃與妻妾左右十
餘人奔齊先是琳使侍中袁泌(先悉薦翻泌毘必翻又/兵媚翻  考異曰北齊)
(書作長史袁/泌今從陳書)御史中丞劉仲威侍衞永嘉王莊及敗左
右皆散泌以輕舟送莊達於齊境拜辭而還遂來降(還/從)
(宣翻又如字降/戶江翻下同)仲威奉莊奔齊泌昻之子也(袁昻著名/節於齊梁)
(之/間)樊猛及其兄毅帥部曲来降(自此江南皆為陳/有矣帥讀曰率)　齊
葬文宣皇帝於武寜陵廟號髙祖後改曰顯祖　戊戌
詔衣冠士族將帥戰兵陷在王琳黨中者皆赦之隨材
銓叙(將即亮翻/帥所類翻)　己亥齊以常山王演為太師錄尚書
事(此鄴省/尚書也)以長廣王湛為大司馬并省錄尚書事(晉陽/并州)
(故曰并省/并必經翻)以尚書左僕射平秦王歸彥為司空趙郡王
叡為尚書左僕射詔諸元良口配没入官及賜人者並
縱遣(去年齊顯祖夷諸元没其家口/今縱遣良口奴婢仍不縱也)　乙巳以太尉侯
瑱都督湘巴等五州諸軍事鎮湓城　齊顯祖之喪常
山王演居禁中䕶喪事婁太后欲立之而不果太子即
位乃就朝列(朝直/遙翻)以天子諒隂詔演居東館(東館盖在/鄴宮昭陽)
(殿/東)欲奏之事皆先咨决楊愔等以演與長廣王湛位地
親逼恐不利於嗣主心忌之居頃之演出歸第(曰考異/  北齊)
(書孝昭紀云除太傅錄尚書朝政皆决於帝月/餘乃居藩邸今從楊愔傳  藩邸常山第也)自是詔
敕多不關預或謂演曰鷙鳥離巢必有探卵之患(離力/智翻)
(探吐/南翻)今日王何宜屢出中山太守陽休之詣演演不見
休之謂王友王晞曰昔周公朝讀百篇書夕見七十士
猶恐不足錄王何所嫌疑乃爾拒絶賔客(演以常山王/錄尚書事故)
(稱為/錄王)先是顯祖之世羣臣人不自保(先悉/薦翻)及濟南王立
(濟子/禮翻)演謂王晞曰一人垂拱吾曹亦保優閒因言朝廷
寛仁真守文良主晞曰先帝時東宫委一胡人傅之今
春秋尚富驟覽萬機殿下宜朝夕先後(先悉薦翻/後戶遘翻)親承
音旨而使他姓出納詔命大權必有所歸殿下雖欲守
藩其可得耶借令得遂冲退自審家祚得保靈長乎(家/祚)
(猶云國祚也演以叔父之親與國同休等戚/故言家祚王晞勸常山傾大宗其来乆矣)演黙然乆
之曰何以處我(處昌/吕翻)晞曰周公抱成王攝政七年然後
復子明辟惟殿下慮之演曰我何敢自比周公晞曰殿
下今日地望欲不為周公得邪演不應顯祖常遣胡人
康虎兒保䕶太子故晞言及之齊主將發晉陽(發晉陽/者嗣位)
(而詣/鄴)時議謂常山王必當留守根本之地(髙歡建大丞/相府於晉陽)
(文宣席之以移魏鼎宿將勁/兵咸在焉故以為根本之地)執政欲使常山王從帝之
鄴留長廣王鎮晉陽既而又疑之乃敕二王俱從至鄴
外朝聞之莫不駭愕(朝直/遙翻)又敕以王晞為并州長史演
既行晞出郊送之演恐有覘察(覘丑亷翻/又丑艶翻)命晞還城執
晞手曰努力自慎躍馬而去平秦王歸彥總知禁衞楊
愔宣敕留從駕五千兵於西中(晉陽在鄴西故謂/之西中從才用翻)隂僃
非常至鄴數日歸彥乃知之由是怨愔領軍大將軍可
朱渾天和道元之子也(可朱渾道元自隴右歸髙歡北/考異曰典畧云道元弟今從)
(齊/書)尚帝姑東平公主(齊主之姑則/髙歡之女也)每曰若不誅二王少
主無自安之理(少詩/照翻)燕子獻謀處太皇太后於北宫(燕/因)
(肩翻鄴城有北/宫處昌吕翻)使歸政皇太后又自天保八年已來爵
賞多濫楊愔欲加澄汰(以水為諭也澄者去/泥滓汰者去砂石)乃先自表
解開府及開封王諸叨竊恩榮者皆從黜免由是嬖寵
失職之徒盡歸心二叔(演湛皆齊/主之叔)平秦王歸彥初與楊
燕同心既而中變盡以疎忌之迹告二王侍中宋欽道
弁之孫也(宋弁見任於/魏孝文帝)顯祖使在東宫敎太子以吏事
欽道面奏帝稱二叔威權既重宜速去之(去羌/吕翻)帝不許
曰可與令公共詳其事(楊愔時為尚書令/故稱之為令公)愔等議出二
王為刺史以帝慈仁恐不可所奏乃通啓皇太后具述
安危宫人李昌儀(昌儀意亦内職而北史后妃/傳無之盖太后女官之名)髙仲密
之妻也(髙仲宻因妻而外叛事見一百/五十八卷梁武帝大同九年)李太后以其同
姓甚相昵愛(昵尼/質翻)以啓示之昌儀宻啓太皇太后(史言/謀及)
(婦人/之禍)愔等又議不可令二王俱出乃奏以長廣王湛鎮
晉陽以常山王演錄尚書事二王既拜職乙巳於尚書
省大㑹百僚愔等將赴之散騎常侍兼中書侍郎鄭頥
止之(散悉亶翻/騎奇寄翻)曰事未可量不宜輕脫(量音/良)愔曰吾等
至誠體國豈常山拜職有不赴之理長廣王湛旦伏家
僮數十人於錄尚書後室(錄尚書後室錄尚/書者宴息之所)仍與席上
勲貴賀㧞仁斛律金等數人相知約曰行酒至愔等我
各勸雙盃彼必致辭我一曰執酒二曰執酒三曰何不
執爾軰即執之及宴如之愔大言曰諸王反逆欲殺忠
良邪尊天子削諸侯赤心奉國何罪之有常山王演欲
緩之湛曰不可於是拳杖亂毆(毆烏/口翻)愔及天和欽道皆
頭面血流各十人持之燕子獻多力頭又少髪(少詩/沼翻)狼
狽排衆走出門斛律光逐而擒之子獻歎曰丈夫為計
遲遂至於此使太子太保薛孤延等執頥於尚藥局(五/代)
(志尚藥局總知御藥事/屬門下省後齊制也)頥曰不用智者言至此豈非命
也二王與平秦王歸彥賀㧞仁斛律金擁愔等唐突入
雲龍門(唐突廣韻作傏􁀙不遜也/今時謂千乘輿者為唐突)見都督叱利騷招之
不進使騎殺之(叱利虜/複姓)開府儀同三司成休寜抽刃呵
演演使歸彥諭之休寜厲聲不從歸彥乆為領軍素為
軍士所服皆弛仗休寜方歎息而罷演入至昭陽殿湛
及歸彥在朱華門外(後齊禁中有朱華閤門下省領左/右局領左右二人掌知朱華閤内)
(諸事宣傳已下白衣齋子已上皆主之又有左右直長/四人朱華閤以外左右衞將軍各一人主之各武衞將)
(軍二人貳之御仗屬官直盪屬官直衞屬官/直突屬官直閤屬官皆屬焉分為左右廂)帝與太皇
太后並出(太皇太后之下疑當/更有皇太后三字)太皇太后坐殿上皇太
后及帝側立演以塼叩頭(塼朱緣翻範土/為塼陶而成之)進言曰臣與
陛下骨肉至親楊遵彥等欲獨擅朝權(楊愔字遵彥/朝直遙翻)威
福自已自王公已下皆重足屏氣(重直龍翻/屛必郢翻)共相唇齒
以成亂階若不早圖必為宗社之害臣與湛為國事重
(為於/偽翻)賀㧞仁斛律金惜獻武皇帝之業共執遵彥等入
宫未敢刑戮專輒之罪誠當萬死時庭中及兩廡衞士
二千餘人皆被甲待詔(被皮/義翻)武衞娥永樂武力絶倫素
為顯祖所厚叩刀仰視(娥姓也後魏有娥清樂音洛叩/刀者㧞刀離鞘纔寸許  考異)
(曰北齊書作領軍/劉桃枝今從北史)帝不睨之(睨研計翻/邪視也)帝素吃訥(吃音/訖吃)
(訥之由見上卷/武帝永定三年)倉猝不知所言太皇太后令却仗不退
又厲聲曰奴軰即今頭落乃退(衞士被甲者皆退當未/退之時使宇文覺處之)
(常山長廣/身首分矣)永樂内刀而泣太皇太后因問楊郎何在賀
㧞仁曰一眼已出太皇太后愴然曰楊郎何所能為留
使豈不佳邪(楊愔主壻故謂之楊郎留/使留之以任使愴初亮翻)乃讓帝曰此等
懐逆欲殺我二子(演湛皆太皇/太后之子)次將及我爾何為縱之
帝猶不能言太皇太后怒且悲曰豈可使我母子受漢
老嫗斟酌(婁太后鮮卑也李太后華/族也故云然嫗威遇翻)太后拜謝太皇太
后又為太后誓言演無異志但欲去逼而已(逼謂楊愔/等以疏踰)
(戚故欲去之為於偽翻/下敢為同去羌吕翻)演叩頭不止太后謂帝何不安
慰爾叔帝乃曰天子亦不敢為叔惜况此漢軰但匄兒
命兒自下殿去此屬任叔父處分(處昌吕翻/分扶問翻)遂皆斬之
(楊愔受託孤之寄不能尊主庇身者/鮮卑之勢素盛華人不足以制之也)長廣王湛以鄭頥
昔嘗讒已(楊愔傳云湛以頥/昔讒已作詔書)先㧞其舌截其手而殺之
演令平秦王歸彥引侍衞之士向華林園(鄴都華林園/魏武之舊也)
以京畿軍士入守門閤(髙歡遷魏主於鄴而身居晉陽/以其子為京畿大都督防遏内)
(外故有京/畿軍士)斬娥永樂於園太皇太后臨愔喪哭曰楊郎
忠而獲罪(婁后此言出於人/心是非之真也)以御金為之一眼(御金御/府之金)
(也/)親内之曰以表我意演亦悔殺之於是下詔罪狀愔
等且曰罪止一身家屬不問頃之復簿錄五家(楊愔可/朱渾天)
(和燕子獻宋欽道鄭/頥凡五家復扶又翻)王晞固諫乃各没一房孩㓜盡死
兄弟皆除名以中書令趙彥深代楊愔總機務鴻臚少
卿陽休之私謂人曰將渉千里殺騏驎而䇿蹇驢可悲
之甚也(馬黑脊曰騏驎毛晃曰馬青驪色曰騏驎東方/朔傳騏驎騄駬蜚鳴驊騮天下良馬也驎力珍)
(翻/)戊申演為大丞相都督中外諸軍錄尚書事(自後魏/敬宗以)
(爾朱榮為大丞相後髙歡復/為之位絶羣后威權震主)湛為太傅京畿大都督段
韶為大將軍平陽王淹為太尉平秦王歸彥為司徒彭
城王浟為尚書令(浟夷/周翻)　江陵之陷也(見一百六十五/卷梁元帝承聖)
(三/年)長城世子昌(武帝封長城/公昌為世子)及中書侍郎頊皆没於長
安髙祖即位屢請之於周周人許而不遣髙祖殂周人
乃遣昌還(髙祖存而不遣髙祖殂而遣/還欲以間陳使兄弟爭國也)以王琳之難居
於安陸(王琳據中流昌還建康路/梗故居安陸難乃旦翻)琳敗昌發安陸將濟
江致書於上辭甚不遜上不懌召侯安都從容謂曰(從/千)
(容/翻)太子將至須别求一藩為歸老之地安都曰自古豈
有被代天子(被皮/義翻)臣愚不敢奉詔因請自迎昌於是羣
臣上表請加昌爵命庚戌以昌為驃騎將軍湘州牧(驃/匹)
(妙翻騎/奇寄翻)封衡陽王　齊大丞相演如晉陽既至謂王晞
曰(演從少帝還鄴晞為/并州長史留晉陽)不用卿言幾至傾覆今君側雖
清終當何以處我(幾居依翻處昌/吕翻下出處同)晞曰殿下往時位地
猶可以名教出處今日事勢遂關天時非復人理所及
(晞勸演簒史䆒/言之復扶又翻)演奏趙郡王叡為長史王晞為司馬三
月甲寅詔軍國之政皆申晉陽稟大丞相䂓算(詔演/志也)
周軍初至郢州助防張世貴舉外城以應之所失軍民
三千餘口周人起土山長梯晝夜攻之因風縱火燒其
内城南面五十餘樓孫瑒兵不滿千人身自撫循行酒
賦食士卒皆為之死戰周人不能克(史言千人一心雖/大敵不能克郢人)
(之死戰不下者畏江陵/之俘戮也為於偽翻)乃授瑒柱國郢州刺史封萬户
郡公瑒偽許以緩之而潛脩戰守之備一朝而具乃復
拒守(復扶/又翻)既而周人聞王琳敗陳兵將至乃解圍去瑒
集將佐謂之曰吾與王公同奬梁室勤亦至矣今時事
如此豈非天乎遂遣使奉表舉中流之地來降(將即亮/翻使疏)
(吏翻降/戶江翻)王琳之東下也帝徵南川兵江州刺史周廸髙
州刺史黄法氍帥舟師將赴之熊曇朗據城列艦塞其
中路(熊曇朗時據豫章氍巨俱翻帥讀曰/率曇徒含翻艦戶黯翻塞悉則翻)廸等與周敷
共圍之琳敗曇朗部衆離心廸攻㧞其城虜男女萬餘
口曇朗走入村中村民斬之丁巳傳首建康盡滅其族
齊軍先守魯山戊午棄城走詔南豫州刺史程靈洗守
之　甲子置沅州武州(梁置武州於武陵帝分荆州之/義陽天門郡郢州之武陵郡置)
(武州督沅州領武陵太守治武陵郡其都尉所部六縣/為沅州别置通寜郡以刺史領太守治都尉城省舊都)
(尉沅/音元)以右衞將軍吳明徹為武州刺史以孫瑒為湘州
刺史瑒懐不自安固請入朝(史言孫瑒能自/全朝直遙翻)徵為中領
軍未拜除吳郡太守　壬申齊封世宗之子孝珩為廣
寜王(珩音/行)長恭為蘭陵王　甲戌衡陽獻王昌入境詔
主書舍人緣道迎候(主書及中書舍人皆/當時要近之職也)丙子濟江中
流殞之使以溺告(溺奴/狄翻)侯安都以功進爵清逺公(以殺/昌之)
(功也五代志南海郡/翁源縣陳置清逺郡)初髙祖遣滎陽毛喜從安成王頊
詣江陵梁世祖以喜為侍郎沒於長安與昌俱還因進
和親之䇿上乃使侍中周𢎞正通好於周(好呼/到翻)　夏四
月丁亥立皇子伯信為衡陽王奉獻王祀(昌諡/曰獻)　周世
宗明敏有識量晉公䕶憚之使膳部中大夫李安寘毒
於糖䭔而進之(周禮有膳夫唐六典紀前世官制沿革/以後周之典庖中士為唐太官署令之)
(職肴藏中士為珍羞署令之職掌醢中士為掌醢署令/之職獨不言膳部中大夫以類推之則後周之膳部中)
(大夫唐光祿卿之職也杜佑通典後周膳部中大夫屬/冢宰六命又有膳部下大夫五命䭔都囘翻丸餅也江)
(陵未敗時梁將陸法和有道術先具大䭔薄餅及江陵/陷梁人入魏果見䭔餅盖北食也今城市間元宵所賣)
(焦䭔即其物但較小耳糖/出南方煎蔗為之絶甘)帝頗覺之庚子大漸口授遺
詔五百餘言且曰朕子年㓜未堪當國魯公朕之介弟
(杜預曰/介大也)寛仁大度海内共聞能𢎞我周家必此子也(𢎞/大)
(也世宗之知武帝史所/謂明敏有識孰大於此)辛丑殂(年二/十七)魯公㓜有器質特
為世宗所親愛朝廷大事多與之參議性深沈有逺識
(沈持/林翻)非因顧問終不輒言世宗每歎曰夫人不言言必
有中(引論語孔子之言/夫音扶中竹仲翻)壬寅魯公即皇帝位(諱邕字彌/羅突安定)
(公泰之第/四子也)大赦　五月壬子齊以開府儀同三司劉洪
徽為尚書右僕射　侯安都父文捍為始興内史卒官
(卒官卒於官/也卒子恤翻)上迎其母還建康母固求停鄉里乙卯為
置東衡州(梁先已置東衡州於始興盖/中廢而今復置也為於偽翻)以安都從弟曉
為刺史(從才/用翻)安都子袐纔九歲上以為始興内史並令
在鄉侍養(以安都能定䇿以安國/家故寵之養余亮翻)　六月壬辰詔葬梁
元帝於江寜(梁敬帝太平二年周人歸元帝之/柩於王琳琳敗陳人乃得而葬之)車旗禮
章悉用梁典　齊人收永安上黨二王遺骨葬之(齊二/王死)
(見上卷武帝/永定二年)敕上黨王妃李氏還第馮文洛尚以故意
脩飾詣之妃盛列左右立文洛於階下數之曰遭難流
離(數所具翻/難乃旦翻)以至大辱志操寡薄不能自盡(言不能/自殺也)幸
蒙恩詔得反藩闈(藩闈言藩王/之閨闈也)汝何物奴猶欲見侮杖
之一百血流灑地　秋七月丙辰封皇子伯山為鄱陽
王　齊丞相演以王晞儒緩恐不允武將之意(將即/亮翻)每
夜載入晝則不與語嘗進晞宻室謂曰比王侯諸貴每
見敦廹(比毘/至翻)言我違天不祥恐當或有變起吾欲以法
繩之何如晞曰朝廷比者疎逺親戚殿下倉猝所行非
復人臣之事芒刺在背(用漢霍光事逺於/願翻復扶又翻)上下相疑何
由可乆殿下謙退粃糠神器實恐違上元之意(上元/天也)墜
先帝之基(先帝謂/髙歡)演曰卿何敢發此言須致卿於法晞
曰天時人事皆無異謀是以敢冒犯斧鉞抑亦神明所
贊耳演曰拯難匡時(難乃/旦翻)方俟聖哲吾何敢私議幸勿
多言丞相從事中郎陸杳將出使(使疏/吏翻)握晞手使之勸
進晞以杳言告演演曰若内外咸有此意趙彥深朝夕
左右何故初無一言(史言演非不欲/簒特覘衆心)晞乃以事隙宻問
彥深(事隙公事之隙/少暇之時也)彥深曰我比亦驚此聲論(聲論謂/輿論皆)
(歸演聲滿朝野/也比毘至翻)每欲陳聞則口噤心悸(噤其禁翻/悸其季翻)弟既
發端吾亦當昧死一披肝膽因共勸演演遂言於太皇
太后趙道德曰相王不效周公輔成王(演為丞相故呼/之為相王演於)
(齊主居親親之地猶周公之於成王/而不能以周公自任故趙道德責之)而欲骨肉相奪不
畏後世謂之簒邪太皇太后曰道德之言是也未幾(幾/居)
(豈/翻)演又啓云天下人心未定恐奄忽變生須蚤定名位
太皇太后乃從之八月壬午太皇太后下令廢齊主為
濟南王出居别宫(濟子/禮翻)以常山王演入纂大統且戒之
曰勿令濟南有他也(為演殺濟南王/太后怒張本)肅宗即皇帝位於
晉陽(諱演字延安勃海王歡第/六子文宣帝之母弟也)大赦改元皇建太皇太
后還稱皇太后皇太后稱文宣皇后宫曰昭信乙酉詔
紹封功臣禮賜耆老延訪直言褒賞死事追贈名德帝
謂王晞曰卿何為自同外客畧不可見自今假非局司
但有所懐隨宜作一牒(毛晃曰牒書/板小簡也)候少隙即徑進也
(少隙言少有間/隙也少詩沼翻)因敕與尚書陽休之鴻臚卿崔劼等三
人(臚陵如翻/劼邱八翻)每日職務罷並入東廊共舉録厯代禮樂
職官及田市徵稅或不便於時而相承施用或自古為
利而於今廢墜或道德髙儁乆在沈淪(沈持林翻/下沈敏同)或巧
言眩俗妖邪害政者悉令詳思以漸條奏朝晡給御食
畢景聽還(景日景日入而後聽還私舍故云/畢景聽還妖於驕翻晡奔謨翻)帝識度沈
敏少居臺閣明習吏事即位尤自勤勵大革顯祖之弊
時人服其明而譏其細(人君而親小事為細所謂/元首叢脞也少詩照翻)嘗問
舍人裴澤在外議論得失澤率爾對曰陛下聰明至公
自可逺侔古昔而有識之士咸言傷細帝王之度頗為
未宏帝笑曰誠如卿言朕初臨萬機慮不周悉故致爾
耳(顔之推曰如是/為爾而已為耳)此事安可乆行恐後又嫌疎漏澤由
是被寵遇庫狄顯安侍坐(被皮義翻/坐徂卧翻)帝曰顯安我姑之
子(庫狄顯安父干娶勃海/王歡之妹樂陵長公主)今序家人之禮除君臣之敬
可言我之不逮顯安曰陛下多妄言帝曰何故對曰陛
下昔見文宣以馬鞭撻人常以為非今自行之非妄言
邪帝握其手謝之又使直言對曰陛下太細天子乃更
似吏帝曰朕甚知之然無法日乆將整之以至無為耳
又問王晞晞曰顯安言是也顯安干之子也羣臣進言
帝皆從容受納(從千/容翻)性至孝太后不豫帝行不能正履
容色貶悴(悴秦/醉翻)衣不解帶殆將四旬太后疾小增即寢
伏閤外食飲藥物皆手親之太后嘗心痛不自堪帝立
侍帷前以爪搯掌代痛(搯苦/洽翻)血流出袖友愛諸弟無君
臣之隔戊子以長廣王湛為右丞相平陽王淹為太傅
彭城王浟為大司馬(浟夷/周翻)　周軍司馬賀若敦(唐六典/曰周官)
(大司馬屬官有軍司馬下大夫盖兵部郎中之任/也後周依周官其爵列中大夫也六命若人者翻)帥衆
一萬奄至武陵(帥讀/曰率)武州刺史吳明徹不能拒引軍還
巴陵　江陵之陷也巴湘之地皆入於周周使梁人守
之太尉侯瑱等將兵逼湘州賀若敦將歩騎救之乘勝
深入(按賀若敦傳屢戰/破瑱乘勝深入)軍於湘川九月乙卯周將獨孤
盛將水軍與敦俱進辛酉遣儀同三司徐度將兵㑹侯
瑱於巴邱(將即/亮翻)㑹秋水汎溢盛敦糧援斷絶分軍抄掠
以供資費(抄楚/交翻)敦恐瑱知其糧少乃於營内多為土聚
覆之以米(少詩沼翻覆敷又翻此/檀道濟量沙之故智也)召旁村人(營旁之/村人也)陽
有訪問隨即遣之瑱聞之良以為實敦又増脩營壘造
廬舍為乆留之計湘羅之間遂廢農業(梁置湘州於長/沙置羅州於湘)
(隂/縣)瑱等無如之何先是土人亟乘輕船(先悉薦翻亟/去吏翻數也)載
米粟雞鴨以餉瑱軍敦患之乃偽為土人裝船伏甲士
於中瑱軍人望見謂餉船之至逆來争取敦甲士出而
擒之(唐裴行儉詐為糧車/以破突厥亦用此䇿)又敦軍數有叛人乘馬投瑱
者敦乃别取一馬牽以趣船令船中逆以鞭鞭之如是
者再三馬畏船不上(數所角翻趣七/喻翻上時掌翻)然後伏兵於江㟁
使人乘畏船馬以招瑱軍詐云投附瑱遣兵迎接競來
牽馬馬既畏船不上伏兵發盡殺之此後實有饋餉及
亡降者瑱猶謂之詐並拒擊之冬十月癸巳瑱襲破獨
孤盛於楊葉洲(據姚思亷陳書楊葉洲在/西江口西江謂湘江也)盛收兵登㟁
築城自保丁酉詔司空侯安都帥衆㑹瑱南討(帥讀/曰率)
十一月辛亥齊主立妃元氏為皇后世子百年為太子
百年時纔五歳齊主徵前開府長史盧叔虎為中庶子
(太子中庶子職如侍中/後齊門下坊之長也)叔虎柔之從叔也(從才/用翻)帝問時
務於叔虎叔虎請伐周曰我彊彼弱我富彼貧其勢相
懸然干戈不息未能并吞者此失於不用彊富也(以當/時東)
(西二國觀之齊若富彊而其根本實撥周若貧弱而/其根本實牢若齊孝昭欲用其富彊周固有以待之)輕
兵野戰勝負難必是胡騎之法非萬全之術也宜立重
鎮於平陽與彼蒲州相對(魏神䴥元年置雍州於河東/延和元年改曰秦州太和中)
(罷魏既分為東西東魏天平初復置秦州於河東沙苑/敗後河東之地入於西魏後周因蒲坂舊名而置蒲州)
深溝髙壘運糧積甲彼閉關不出則稍蠶食其河東之
地日使窮蹙若彼出兵非十萬以上不足為我敵所損
糧食(損當/作資)咸出關中我軍士年别一代(一年一/更戍也)穀食豐
饒彼來求戰我則不應彼若退去我乘其弊自長安以
西民疏城逺敵兵來往實自艱難與我相持農業且廢
不過三年彼自破矣帝深善之　齊主自將擊庫莫奚
(將即亮/翻下同)至天池庫莫奚出長城北遁(此文宣帝所/築長城也)齊主
分兵追擊獲牛羊七萬而還(還從宣翻/又如字)　十二月乙未
詔自今孟春訖於夏首大辟事已款者(已款謂囚已款/服也今人謂獄)
(辭為獄款/辟毘至翻)宜且申停(及秋冬乃/行刑也)　己亥周巴陵城主尉
遲憲降(尉紆勿翻/降戶江翻)遣巴州刺史侯安鼎守之庚子獨孤
盛將餘衆自楊葉洲潛遁(賀若敦之/勢愈孤矣)　丙午齊主還晉
陽齊主斬人於前問王晞曰是人應死不(不讀曰否齊/主以文宣殺)
(人多非其罪自謂誅/當其罪故以問晞)晞曰應死但恨死不得其地耳臣
聞刑人於市與衆棄之(記王制/之言)殿庭非行戮之所帝改
容謝曰自今當為王公改之(為於/偽翻)帝欲以晞為侍郎(按/北)
(史王晞傳侍/郎當作侍中)苦辭不受或勸晞勿自踈晞曰我少年以
來閱要人多矣(少詩照翻要人/謂位居勢要者)得志少時鮮不顛覆(少/時)
(言不多時也少始/紹翻鮮息翦翻)且吾性實疎緩不堪時務人主恩私
何由可保萬一披猖求退無地非不好作要官但思之
爛熟耳(好呼/到翻)　初齊顯祖之末穀糴踊貴濟南王即位
(濟子/禮翻)尚書左丞蘇珍芝建議脩石鼈等屯自是淮南軍
防足食(杜佑曰石鼈在楚州安宜縣西八十里鄧艾築/城於此作白水塘北接連洪澤屯田一萬三千)
(頃安宜唐寳應元/年改為寳應縣)肅宗即位平州刺史嵇曄建議開督
亢陂置屯田歲收稻粟數十萬石北境周贍(督亢陂在/唐涿州新)
(城縣界燕荆軻獻圖/於秦即此地亢音剛)又於河内置懐義等屯以給河南
之費(齊分河内汲郡為/義州置懐義等屯)由是稍止轉輸之勞(此是五代/志序齊濟)
(南王至孝昭時軍餉/鑑取之附見於此)
二年春正月戊申周改元保定以大冢宰䕶為都督中
外諸軍事令五府總於天官事無巨細皆先斷後聞(五/府)
(地官春官夏官秋官冬官府也史/言宇文䕶之權愈重斷丁亂翻)　庚戌大赦　周主
祀圜丘　辛亥齊主祀圜丘壬子禘於太廟　周主祀
方丘甲寅祀感生帝於南郊(用鄭𤣥之説祀感生帝/靈威仰於南郊以祈穀)乙
卯祭太社　齊主使王琳出合肥召募傖楚更圖進取
(傖助/庚翻)合州刺史裴景徽(作考異曰北齊書/  景暉今從陳書)琳兄珉之壻
也請以私屬為鄉導(鄉讀/曰嚮)齊主使琳與行臺左丞盧潛
將兵赴之琳沈吟不决景徽恐事泄挺身奔齊(按梁置/合州於)
(合肥侯景之亂已入於齊齊之境土南盡厯陽陳/盖僑置合州於江濱以景徽為刺史沈持林翻)齊主
以琳為驃騎大將軍開府儀同三司揚州刺史鎮夀陽
　己巳周主享太廟班太祖所述六官之法(宇文泰廟/號太祖泰)
(之相魏也建六官述周/禮六典以為六官之法)　辛未周湘州城主殷亮降(降/戶)
(江翻/下同)湘州平侯瑱與賀若敦相持日乆瑱不能制乃借
船送敦等渡江(按賀若敦傳借/船之上有求字)敦慮其詐不許報云湘
州我地為爾侵逼必須我歸可去我百里之外瑱留船
江㟁引兵去之敦乃自㧞北歸軍士病死者什五六武
陵天門南平義陽河東宜都郡悉平(五代志澧陽郡孱/陵縣舊置南平郡)
(安鄉縣舊置義陽郡南郡松滋縣舊置河東郡宋白曰/澧陽郡安鄉縣本漢孱陵縣地後漢為漢夀縣地晉曽)
(立義/陽郡)晉公䕶以敦失地無功除名為民　二月甲午周
主朝日於東郊(三代之禮春朝朝日秋暮夕月/周人慕古舉行其禮朝直遙翻)　周人
以小司徒韋孝寛嘗立勲於玉壁(事見一百五十九卷/梁武帝中大同元年)
(後周之制小司徒/六命上大夫也)乃置勲州於玉壁以孝寛為刺史孝
寛有恩信善用間諜(間古/莧翻)或齊人受孝寛金貨遙通書
疏故齊之動静周人皆先知之有主帥許盆以所戌城
降齊孝寛遣諜取之俄斬首而還(帥所類翻/諜徒協翻)離石以南
生胡數為抄掠(五代志離石郡後齊置西汾州生胡即/稽胡之不附屬周者數所角翻抄楚交)
(翻/)而居於齊境不可誅討孝寛欲築城於險要以制之
乃發河西役徒十萬甲士百人(河西龍門/河之西也)遣開府儀同
三司姚岳監築之岳以兵少懼不敢前(監工銜翻/少詩沼翻)孝寛
曰計此城十日可畢城距晉州四百餘里吾一日創手
二日敵境始知設使晉州徵兵三日方集謀議之間自
稽二日計其軍行二日不到我之城隍足得辦矣乃令
築之齊人果至境上疑有大軍停留不進其夜孝寛使
汾水以南傍介山稷山諸村縱火(傍蒲浪翻唐志蒲州/萬泉縣有介山介子)
(推隠處稷山/縣有稷山)齊人以為軍營收兵自固岳卒城而還(卒/子)
(恤/翻)　三月乙卯太尉零陵壯肅公侯瑱卒　丙寅周改
八丁兵為十二丁兵率歲一月而役(八丁兵者凡境内/民丁分為八番遞)
(上就役十二丁兵者分為十/二番月上就役周而復始)　夏四月丙子朔日有食
之　周以少傅尉遲綱為大司空(尉紆/勿翻)　丙午周封愍
帝子康為紀國公皇子贇為魯公贇李后之子也(贇於/倫翻)
　六月乙酉周使御正殷不害來聘(周書申徽傳曰御/正任專絲綸盖中)
(書舍人之職也北史盧辯傳武成元年増置御正四人/位上大夫考之唐六典則曰後周依周官春官府置内)
(史中大夫掌王言盖比中書監令之任後又増為上大/夫小史下大夫比中書侍郎之任小史上士比中書舍)
(人之任然則為御正者亦代言之職在帝左/右又親宻於中書杜佑通典御正屬天官府)　秋七月
周更鑄錢(更工/衡翻)文曰布泉一當五與五銖並行　己酉
周追封皇伯父顥為邵國公以晉公䕶之子㑹為嗣顥
弟連為杞國公以章武公導之子亮為嗣連弟洛生為
莒國公以䕶之子至為嗣追封太祖之子武邑公震為
宋公以世宗之子實為嗣(顥與衞可孤戰殁有子什肥/導䕶什肥與其叔連皆為髙)
(歡所殺無後故以㑹亮嗣之洛生為爾/朱榮所殺震早卒皆無後故亦立嗣)　齊主之誅楊
燕也(燕因/肩翻)許以長廣王湛為太弟既而立太子百年湛
心不平帝在晉陽湛居守於鄴(楊燕謂楊愔燕/子獻守手又翻)散騎常
侍髙元海髙祖之從孫也(髙歡廟號髙祖元海父思宗/歡之從子散悉亶翻騎奇寄)
(翻從/用翻)才留典機宻帝以領軍代人庫狄伏連為幽州刺
史斛律光之弟羡為領軍以分湛權湛留伏連不聽羨
視事(齊主以伏連代羡為幽州以羡代伏連為領軍以/分鄴下之權湛知其故乃留伏連不使之幽州而)
(羡至又不聽其/視領軍府事)先是濟南閔悼王常在鄴(濟南王殷諡/閔悼先悉薦)
(翻濟子/禮翻)望氣者言鄴中有天子氣平秦王歸彥恐濟南
復立為己不利(齊主藉歸彥握兵以殺楊燕楊燕死而/濟南廢矣故恐其復立為己不利復扶)
(又/翻)勸帝除之帝乃使歸彥至鄴徵濟南王如晉陽湛内
不自安問計於髙元海元海曰皇太后萬福至尊孝友
異常殿下不須異慮湛曰此豈我推誠之意邪元海乞
還省一夜思之湛即留元海於後堂元海達旦不眠唯
遶牀徐歩夜漏未盡湛遽出曰神算如何元海曰有三
䇿恐不堪用耳請殿下如梁孝王故事從數騎入晉陽
先見太后求哀(梁孝王事見十六/卷漢景帝中二年)後見主上請去兵權
(見賢遍翻/去羌吕翻)以死為限不干朝政(朝直/遙翻)必保太山之安此
上䇿也不然當具表云威權太盛恐取謗衆口請青齊
二州刺史沈靖自居(沈持/林翻)必不招物議此中䇿也更問
下䇿曰發言即恐族誅固逼之元海曰濟南世嫡主上
假太后令而奪之今集文武示以徵濟南之敕執斛律
豐樂(斛律羨字豐/樂樂音洛)斬髙歸彥尊立濟南號令天下以順
討逆此萬世一時也湛大悅然性怯狐疑未能用使術
士鄭道謙等卜之皆曰不利舉事静則吉有林慮令潘
子宻曉占候(林慮縣漢屬河内郡晉屬汲郡魏敬宗永/安元年置林慮郡帶林慮縣慮讀如閭)
潛謂湛曰宫車當晏駕殿下為天下主湛拘之於内以
候之又令巫覡卜之(覡刑/狄翻)多云不須舉兵自有大慶湛
乃奉詔令數百騎送濟南王至晉陽九月帝使人酖之
濟南王不從乃扼殺之帝尋亦悔之　冬十月甲戌朔
日有食之　丙子齊以彭城王浟為太保長樂王尉粲
為太尉(樂音洛/下同)　齊肅宗出畋有兎驚馬墜地絶肋婁
太后視疾問濟南所在者三齊主不對太后怒曰殺之
邪不用吾言死其宜矣遂去不顧十一月甲辰詔以嗣
子冲眇可遣尚書右僕射趙郡王叡諭㫖徵長廣王湛
統兹大寳又與湛書曰百年無罪汝可以樂處置之勿
效前人也(樂音洛楚靈王乾谿之役楚人殺其諸子王/聞之自投於車下曰余殺人子多矣能無及)
(此乎齊肅宗殺其兄之子臨終乃/戒其弟勿殺已之子良可憫笑)是日殂於晉陽宫(年/二)
(十/七)臨終言恨不見太后山陵
　顔之推論曰孝昭天性至孝而不知忌諱乃至於此
　良由不學之所為也
趙郡王叡先使黄門侍郎王松年馳至鄴宣肅宗遺命
湛猶疑其詐使所親先詣殯所發而視之使者復命(使/疏)
(吏翻/下同)湛喜馳赴晉陽使河南王孝瑜先入宫改易禁衞
癸丑世祖即皇帝位於南宫(諱湛勃海王歡第九子孝/昭帝之母弟南宫晉陽南)
(宫/也)大赦改元太寜　周人許歸安成王頊(頊吁/玉翻)使司㑹
上士杜杲來聘(周禮天官之屬有司㑹凡邦國都鄙官/府之治及其財用在書契版圖者皆聽)
(其㑹計以歳月日考其成鄭元曰㑹大計也司㑹主天/下之大計計官之長若今尚書余按後周地官即唐户)
(部尚書之任司㑹當如唐之度支郎中而六典不言所/以杜佑通典後周司㑹屬天官府有中大夫上士中士)
上悅即遣使報之并賂以黔中地及魯山郡(周得黔中/則全有巴)
(蜀得魯山則全有漢沔/故因其所欲而餌之)　齊以彭城王浟為太師錄尚
書事平秦王歸彥為太傅尉粲為太保平陽王淹為太
宰博陵王濟為太尉叚韶為大司馬豐州刺史婁叡為
司空(五代志上黨郡鄉縣後魏/置南垣州尋改曰豐州)趙郡王叡為尚書令任
城王湝為尚書左僕射(任音壬湝/居諧翻)并州刺史斛律光為
右僕射婁叡昭之兄子也(婁昭婁太后之弟/叡昭兄㧞之子)立太子百
年為樂陵王　丁巳周主畋於岐陽十二月壬午還長
安　太子中庶子餘姚虞荔御史中丞孔奐以國用不
足奏立煮海鹽賦及𣙜酤之科(吳王濞煮海為鹽今淮/鹽也至此則東南瀕海)
(煮鹽之地皆歸於筦𣙜矣酤/音固荔力計翻𣙜古岳翻)詔從之　初髙祖以帝女
豐安公主妻留異之子貞臣徵異為南徐州刺史異遷
延不就帝即位復以異為縉州刺史領東陽太守(自侯/景之)
(亂梁南郡王大連之敗留異跨據東陽陳興以為縉州/刺史因縉雲山以名州妻七細翻復扶又翻下異復同)
異屢遣其長史王澌入朝澌每言朝廷虛弱(澌斯/義翻)異信
之雖外示臣節恒懐兩端(恒戶/登翻)與王琳自鄱陽信安嶺
潛通使往來(今有嶺路自衢州經信/州達於鄱陽使疏吏翻)琳敗上遣左衞將
軍沈恪代異實以兵襲之異出軍下淮以拒恪恪與戰
而敗退還錢塘異復上表遜謝時衆軍方事湘郢乃降
詔書慰諭且羈縻之異知朝廷終將討已乃以兵戍下
淮及建德以備江路(劉昫曰建德縣漢㑹稽富春縣地/吳分置建德縣隋廢唐復置建德)
(縣為睦/州治所)丙午詔司空南徐州刺史侯安都討之
三年春正月乙亥齊主至鄴(自晉陽/宫至鄴)辛巳祀南郊壬午
享太廟丙戌立妃胡氏為皇后子緯為皇太子(緯于/貴翻)后
魏兖州刺史安定胡延之之女也戊子齊大赦己亥以
馮翊王潤為尚書左僕射　周凉景公賀蘭祥卒(凉國/公景)
(諡/也)　壬寅周人鑿河渠於蒲州龍首渠於同州(二渠皆/以灌溉)
　丁未周以安成王頊為柱國大將軍遣杜杲送之南
歸(杜考異曰典畧作/  杲今從周書)　辛亥上祀南郊以胡公配天(胡/公)
(始封於陳故郊/祀之以配天)二月辛酉祀北郊　閏月丁未齊以太
宰平陽王淹為青州刺史太傅平秦王歸彥為太宰冀
州刺史歸彥為肅宗所厚(歸彥以殺楊燕之/功為肅宗所厚)恃勢驕盈
陵侮貴戚世祖即位侍中開府儀同三司髙元海御史
中丞畢義雲黄門郎髙乾和數言其短(數所/角翻)且云歸彥
威權震主必為禍亂帝亦㝷其反覆之跡漸忌之(歸彥/始為)
(文宣所親任其後背楊愔附孝昭以成濟南之禍又為/孝昭所委信孝昭既殂又迎武成以貪天之功故武成)
(跡其反覆/而忌之)伺歸彥還家召魏收於帝前作詔草除歸彥
冀州(伺相/吏翻)使乾和繕寫晝日仍敕門司不聽歸彥輒入
宫時歸彥縦酒為樂經宿不知至明欲參(參朝參也毛/晃曰參造也)
(趨承也/樂音洛)至門知之大驚而退及通名謝敕令早發别賜
錢帛等物甚厚又敕督將悉送至清陽宫(齊有别宫在/清淇之陽因)
(以為名五代志清河郡清陽縣舊曰清河縣後齊省貝/邱入焉改為貝邱隋開皇六年改為清陽將即亮翻)
拜辭而退莫敢與語唯趙郡王叡與之乆語時無聞者
帝之為長廣王也清都和士開以善握槊彈琵琶有寵
辟為開府行參軍及即位累遷給事黄門侍郎髙元海
畢義雲髙乾和皆疾之將言其事士開乃奏元海等交
結朋黨欲擅威福乾和由是被疎(被皮/義翻)義雲納賂於士
開得為兗州刺史(為和士開怙/寵亂齊張本)　帝徵江州刺史周廸
出鎮湓城(周廸領江州刺史而屯據臨川/徵之鎮湓城若以江州授之者)又徵其子入
朝(朝直遙/翻下同)廸趑且顧望並不至(趑子移翻且七余/翻趑且不進之貎)其餘
南江酋帥私署令長多不受召(酋慈秋翻帥所/類翻長知兩翻)朝廷未
暇致討但羈縻之豫章太守周敷獨先入朝進號安西
將軍給鼓吹一部賜以女妓金帛令還豫章(周敷先與/周廸分據)
(臨川既破熊曇朗敷移據/豫章吹尺瑞翻妓渠綺翻)廸以敷素出已下深不平之
乃隂與留異相結遣其弟方興襲敷敷與戰破之又遣
其兄子伏甲船中詐為賈人欲襲湓城(賈音/古)未發事覺
尋陽太守監江州事晉陵華皎遣兵逆擊之盡獲其船
仗(監工/銜翻)上以閩州刺史陳寳應之父為光禄大夫(五代/志建)
(安郡陳置閩州/陳寳應父羽)子女皆受封爵命宗正編入屬籍而寳
應以留異女為妻隂與異合虞荔弟寄流寓閩中荔思
之成疾上為荔徵之寳應留不遣寄嘗從容諷以逆順
(為於偽翻/從千容翻)寳應輒引它語以亂之寳應嘗使人讀漢書
臥而聽之至蒯通説韓信曰相君之背貴不可言蹶然
起坐曰可謂智士寄曰通一説殺三士何足稱智(班固/曰蒯)
(通一説而喪三儁應劭注云謂烹酈生/敗田横驕韓信也説式芮翻相息亮翻)豈若班彪王命
識所歸乎(王命論見四十一卷/漢光武建武五年)寄知寳應不可諫恐禍
及已乃著居士服(著陟/畧翻)居東山寺陽稱足疾寳應使人
燒其屋寄安臥不動親近將扶之出寄曰吾命有所懸
避將安徃(言託跡閩中生死之命/懸於人手無所避之也)縱火者自救之　乙
卯齊以任城王湝為司徒(任音壬湝/戶皆翻)　齊揚州刺史行
臺王琳數欲南侵尚書盧潛以為時事未可上遣移書
夀陽欲與齊和親潛以其書奏齊朝仍上啟請且息兵
(數所角翻上時/掌翻朝直遙翻)齊主許之遣散騎常侍崔瞻来聘且歸
南康愍王曇朗之喪(曇朗為齊所殺見一百六/十六卷梁敬帝太平元年)琳於是
與潛有隙更相表列(更工/衡翻)齊主徵琳赴鄴以潛為揚州
刺史領行臺尚書瞻㥄之子也(髙歡起兵於信都崔/㥄為參佐㥄力膺翻)
梁末喪亂鐵錢不行(梁普通中鑄鐵/錢喪息浪翻)民間私用鵝眼錢
甲子改鑄五銖錢一當鵝眼之十(嘉考異曰隋志在天/  五年今從陳帝紀)
　後梁主安於儉素不好酒色(好呼/到翻)雖多猜忌而撫將
士有恩以封疆褊隘邑居殘毁干戈日用鬱鬱不得志
疽發背而殂(年四/十四)葬平陵諡曰宣皇帝廟號中宗太子
巋即皇帝位(巋字仁逺宣帝之第三/子也巋音歸又區胃翻)改元天保尊龔太
后為太皇太后王后曰皇太后母曹貴嬪為皇太妃(嬪/昆)
(賓/翻)　二月丙子安成王頊至建康詔以為中書監中衞
將軍上謂杜杲曰家弟今蒙禮遣實周朝之惠然魯山
不返亦恐未能及此(言若不賂以魯山亦恐未及遣/安成王還也朝直遙翻下同)杲
對曰安成長安一布衣耳而陳之介弟也(介大/也)其價豈
止一城而已哉本朝敦睦九族恕已及物上遵太祖遺
㫖下思繼好之義(好呼/到翻)是以遣之南歸今乃云以尋常
之土易骨肉之親非使臣之所敢聞也(使疏/吏翻)上甚慚曰
前言戲之耳待杲之禮有加焉頊妃栁氏及子叔寳猶
在穰城上復遣毛喜如周請之(頊吁玉翻/復扶又翻)周人皆歸之
　丁丑以安右將軍吳明徹為江州刺史督髙州刺史
黄法氍(氍巨/俱翻)豫章太守(守式/又翻)周敷共討周廸　甲申大
赦　留異始謂臺軍必自錢塘上既而侯安都歩由諸
暨出永康(上時掌翻諸暨縣自漢以来屬㑹稽郡永康/縣吳赤烏八年分上虞烏傷立屬東陽郡自)
(永安至東陽/一百九里)異大驚奔桃枝嶺於巖口竪柵以拒之(堅/而)
(主/翻)安都為流矢所中血流至踝(中竹仲翻踝胡/瓦翻足跟也)乘轝指
麾容止不變因其山勢迮而為堰(迮側百翻廹/也堰於建翻)㑹潦水
漲滿安都引船入堰起樓艦與異城等發拍碎其樓堞
(潦盧皓翻艦戶/黯翻堞達協翻)異與其子忠臣脫身奔晉安依陳寳應
安都虜其妻及餘子盡收鎧仗而還(鎧可亥翻還從/宣翻又音如字)異
黨向文政據新安上以貞毅將軍程文季為新安太守
(梁置貞毅將軍班第二十二在五/德將軍之下陳制擬官品第五)帥精甲三百輕往攻
之文政戰敗遂降文季靈洗之子也(陳氏建國程靈洗/蕭摩訶等俱為健)
(將帥讀曰率/降戶江翻)　夏四月辛丑齊武明婁太后殂齊主不
改服緋袍如故未幾(未幾言未幾時/也幾居豈翻)登三臺置酒作樂
宫女進白袍帝投諸臺下散騎常侍和士開請止樂帝
怒撾之(和士開長君之惡者也/自此益無所忌憚矣)　乙巳齊遣使來聘(使/疏)
(吏翻/下同)　齊青州上言河水清齊主遣使祭之改元河清
　先是周之君臣受封爵者皆未給租賦(先悉/薦翻)癸亥始
詔柱國等貴臣邑戶聽寄食佗縣　五月庚午周大赦
　己丑齊以右僕射斛律光為尚書令　壬辰周以柱
國楊忠為大司空六月己亥以柱國蜀國公尉遲迥為
大司馬(尉紆/勿翻)　秋七月己丑納太子妃王氏金紫光禄
大夫周之女也(姚思亷陳/書周作固)　齊平秦王歸彦至冀州内
不自安欲待齊主如晉陽乘虛入鄴其郎中令吕思禮
告之(此王國郎/中令也)詔大司馬叚韶司空婁叡討之歸彥於
南境置私驛聞大軍將至即閉城拒守長史宇文仲鸞
等不從皆殺之歸彥自稱大丞相有衆四萬齊主以都
官尚書封子繪冀州人祖父世為本州刺史得人心(子/繪)
(父隆之祖囘皆/為冀州刺史)使乘傳至信都(傳張/戀翻)巡城諭以禍福吏
民降者相繼城中動静大小皆知之歸彥登城大呼云
(降戶江翻/呼火故翻)孝昭皇帝初崩六軍百萬悉在臣手投身向
鄴奉迎陛下當時不反今日豈反邪正恨髙元海畢義
雲髙乾和誑惑聖上疾忌忠良但為殺此三人(誑居况/翻為於)
(偽/翻)即臨城自刎(刎扶/粉翻)既而城破單騎北走至交津獲之
(水經注衡漳水逕武邑郡南又東逕武强縣北又東北/逕武隧縣故城南白馬河注之水上承呼沱東逕樂鄉)
(縣北饒陽縣南又東南逕武邑郡/北而東入衡漳水謂之交津口)鎻送鄴乙未載以露
車銜木面縛(李百藥北齊書/銜木作銜枚)劉桃枝臨之以刄擊鼓隨
之并其子孫十五人皆棄市命封子繪行冀州事齊主
知歸彥前譖清河王岳(事見一百六十六卷/梁敬帝紹泰元年)以歸彥家
良賤百口賜岳家贈岳太師丁酉以段韶為太傅婁叡
為司徒平陽王淹為太宰斛律光為司空趙郡王叡為
尚書令河間王孝琬為左僕射　癸亥齊主如晉陽
上遣使聘齊　九月戊辰朔日有食之　以侍中都官
尚書到仲舉為尚書右僕射丹陽尹仲舉溉之弟子也
(到溉彥之之曽孫梁初/以文學顯以亷白稱)　吳明徹至臨川攻周廸不能
克丁亥詔安成王頊代之(廸考異曰陳書帝紀云丁亥/  請降詔安成王諱督衆軍)
(以招納之今/從南史廸傳)　冬十月戊戌詔以軍旅費廣百姓空虛
凡供乗輿飲食衣服及宫中調度悉從減削(乘繩證翻/調徒釣翻)
至於百司宜亦思省約　十一月丁卯周以趙國公招
為益州總管　丁丑齊遣兼散騎常侍封孝琰来聘
十二月丙辰齊主還鄴(自晉陽/還鄴)齊主逼通昭信李后(文/宣)
(李后宫/曰昭信)曰若不從我我殺爾兒后懼從之既而有娠太
原王紹德至閤不得見(見賢/遍翻)愠曰兒豈不知邪姊腹大
故不見兒后大慚由是生女不舉帝横刀詬曰(詬時/候翻)殺
我女我何得不殺爾兒對后以刀環築殺紹德后大哭
帝愈怒裸后亂撾之后號天不已帝命盛以絹囊(號戶/刀翻)
(盛時/征翻)流血淋漉投諸渠水良乆乃蘇犢車載送妙勝寺
為尼(武成之淫虐文宣教/之也是以詩貴正始)
　
　
　
　
　
　
　
　
　資治通鑑卷一百六十八
