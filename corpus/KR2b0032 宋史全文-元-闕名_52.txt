
　宋史全文卷二十九下
　　宋寧宗二
辛酉嘉泰元年春正月戊午申嚴福建科鹽之禁　壬
戌謝深甫等薦士三十有五人詔集記中書以待選擇
　丁卯禁路鈐按閱受餽及招軍違者寘諸法　戊辰
雪　庚午以葛邲配享九宗廟庭賜諡文定　乙亥雪
　二月戊子詔諸州訪求明歴之士　壬辰開資善堂
　左司郎中閭丘泳為金主報謝使右屯衞將軍李言
副之泳尋不行以起居舍人俞烈代之　癸巳監察御
史施康年奏少傅觀文殿大學士致仕益國公周必大
首倡偽徒私植黨與又言偽學之徒餘孽未能盡革願
於聽言用人之際防微杜漸制以周必大降充少保依
舊職致仕先是吕祖泰上書既配欽州至是監察御史
林寀亦言偽習之成造端自必大宜加絀削故有是命
自朱熹獲罪黨禁益譁稍稱善類斥逐無遺至薦舉考
校皆為厲禁奸貪狼藉暴慢恣肆之流紛紛並起填塞
要塗士知務修飭守亷隅者例取姍侮或及於禍一時
從遊特立不顧者屏伏丘壑依阿巽懦者更名他師過
門不入甚至變易衣冠狎遊市肆以自别其非黨熹講
道於竹林精舍不為輟時多勸熹以謝絶生徒儉德避
難者熹笑而不答與學者黄榦書曰前此嘗患來學之
徒真偽難辨今却得朝廷如此大開爐鞴煅煉一番一
等混淆夾雜之流不須大段比磨勘辨而自無所遁其
情矣先是有新某州敎授余嚞者上書正府乞斬熹右
丞相謝深甫語人曰彼何罪暨熹既殁言者猶不能已
葢侂胄用事以來一等小人知素不齒於名教懼一旦
善類復用而已斥於是横身以任其責京鏜何澹劉德
秀胡紘四人實專主偽學之禁為韓侂胄斥逐異己者
羣小附之牢不可破天下目此四人為魁憸云　修光
宗皇帝實錄　乙未續修吏部七司法　辛丑雨土
言者請四川制置司遇類省試年分倣禮部附試學官
許有出身人具所業赴制置司陳乞委有出身通判或
敎授看詳蜀人試敎官自此始　三月丙寅雨雹戊辰
復雨雹　頒慶元寛卹詔令役法撮要　己巳雨雹
戊寅臨安府大火　是春和州防禦使姜特立為寧逺
軍節度使　夏四月辛巳火乃滅詔兩浙轉運司臨安
府上所焚民居之數於朝厚加賑卹死者給錢瘞之右
丞相謝深甫等以輔政無狀致天譴請罷不許壬午詔
曰朕以𦕈躬獲奉宗廟不明不敏無以上承天心下育
萬姓乃者釁咎之延閔凶洊集嬛嬛在疚夙夜震皇今
者謫見天地京城大火百萬生聚顛踣號呼無所歸命
夫天生烝民付予司牧顧朕德薄言動差失刑政繆盭
赫然威怒宜譴朕躬元元何辜害至此極朕方戰慄齋
勑哀籲於上帝二三大臣視吾百姓艱阨有可以全活
之者公上之須廩庾之積捐以與民一無所愛庶幾安
集慰朕慘怛之意　詔樞密院覈禁衞班直及諸軍營
柵遭焚之數來上癸巳避殿減膳甲申命臨安府守臣
察奸民縱火者以軍法治之内出錢十六萬三千餘緡
米六萬五千餘石賑給焚毁死亾之家　辛卯四川制
置司言龍州蕃部冦邊遣官軍討之　詔曰風俗侈靡
日甚一日服食器用無復等威今被焚之餘其令官民
營造屋室一遵制度務從簡樸銷金鋪翠無得服用今
以宫中所有焚之通衢中外士庶令有司嚴立禁防貴
近之家尤當遵奉苟違斯令必罰無赦　丁酉御殿復
膳　戊戌以潛邸為開元宫　丙午詔文武臣毋得授
寓居州任上務官著為令　五月戊辰以旱禱於天地
宗廟社稷　詔大理三官臨安府兩浙州縣決繫囚癸
亥釋諸路杖以下囚除茶鹽賞錢丁卯命有司舉行寛
卹之政十有六條　乙亥監太平惠民局夏允中請用
文彦博故事以韓侂胄平章軍國重事侂胄上疏請致
仕畧曰臣家本業儒遭逢聖世繇臣曽祖先臣琦伯祖
先臣忠彦踵登科第接武丞輔暨於臣先大父先臣嘉
彦蒙神宗皇帝錄先世舊勲俾之尚主自兹派流右列
逮至臣不能自奮濫叨世賞陛下龍飛之日面奉憲聖
慈烈皇后聖㫖俾臣朝夕仰禆初政臣深惟綿薄不足
以副使令忽聞局務官有劄子納廟堂及臺諫乃引文
彦博故事肆為狂妄之說臣聞之駭汗如雨斯人固不
足責而臣之出處豈容不明伏望特降睿㫖許臣守本
官致仕以全愚分上批其奏曰卿輔翊初政累歲於兹
忠誠備殫勲績益茂朕方得所倚賴豈容逺嫌力求休
佚其體至懷勿復有請於是允中遂坐免仍令臨安府
押出國門　丙子雨　丁丑雨雹　六月辛巳遣禮部
侍郎陳宗召賀金主生辰　丙午太白經天　秋七月
己卯知樞密院事何澹罷澹與京鏜劉德秀胡紘四人
實主偽學之禁羣憸附之凡韓侂胄所以斥逐異已者
則四人之為也慶元五年二月紘罷吏部侍郎七月德
秀自吏部尚書出知婺州六年八月鏜以左相薨於位
至是澹復罷正魁憸盡去侂胄亦厭前事欲稍示更改
以消釋中外意時亦有勸其開黨禁以杜他日報復之
禍者侂胄以為然　丁巳以旱復禱於天地宗廟社稷
　壬戌釋大理三衙臨安府及諸路闕雨州縣杖以下
囚　癸亥雨雹　甲子簽書樞密院事陳自強參知政
事兼同知樞密院事右諫議大夫張釜簽書樞密院事
　乙丑賜龔頤正出身命修孝宗光宗實錄頤正和州
布衣也本名敦頤元祐黨人原之曽孫國朝髙宗實錄
慶元嘉泰間京鏜謝深甫為相時所上孝宗光宗實錄
嘉泰二年詔寶文閣學士傅伯壽直華文閣陸游同修
敦頤嘗著符祐本末黨籍列傳等書數百卷淳熙末洪
邁領史院奏官之朝廷以其有史學至是賜出身除實
錄院檢討官葢付以史事未幾而敦頤卒乃外召傅陸
還朝孝錄比他錄尤疎駮敦頤後以光宗諱改名云
丁卯復賑被火貧民　己卯吳曦為興州都統制兼知
興州吳氏世職西陲威行四蜀列聖皆留其子孫於中
朝所以為慮者甚逺曦久蓄歸蜀之志朝廷不許韓侂
胄欲握兵權遂遣曦還蜀為諸軍都統制開邊之禍始
此　八月己卯減奏薦恩　甲申簽書樞密院事張釜
罷參知政事陳自強兼知樞密院事給事中張岩參知
政事右諫議大夫程松同知樞密院事松池州人知錢
塘縣時韓侂胄有愛姬小故而出松聞之亟賂牙儈以
八百千市之至則盛供張舍之中堂夫婦上食事之甚
謹姬皇恐莫知所為居數日侂胄意解復召之則知為
所取大怒松亟上謁曰頃聞有郡守赴闕者欲得斯人
懼逺方小吏不識事體他日有誤鈞顔某忝為赤縣職
所當為故為王取之耳侂胄意少解姬既再入侂胄尚
未平姬具言松所以謹待之禮侂胄大喜即日躐除太
府寺丞後兩旬遷監察御史踰年擢右正言數月遷右
諫議大夫既而滿歲未遷殊怏怏乃市一妾獻之名松
壽侂胄遣問之曰奈何與大諫同名答曰欲使此賤姓
名常達鈞聽耳侂胄憐之遂有執政之除距留妾恰三
年其後帥蜀貶官責詞有處汚穢而不羞莫汝為甚之
句葢謂是也　丙戌復詔侍從臺諫兩省集議㳂江八
州行鐵錢利害　九月辛亥遣朝臣二人決浙西圍田
　己未雨土　辛未遣樞密院檢詳諸房文字林桷賀
金主正旦　甲戌令禮部纂集孝宗一朝典禮　冬十
月甲申詔瑞慶節諸道毋入貢　丙戌起居郎王容請
以韓侂胄敷陳宗廟大計事迹付史官許之　甲午金
主遣左徽使徒單懐忠秘書少監李楊來賀瑞慶節
甲辰編光宗皇帝御集　十一月庚申蠲漳州民舊輸
黄河鐵纜錢　丙寅太白晝見　十二月己卯太白經
天　庚寅復免臨安府民身丁錢三年　辛丑雨土
癸卯金主遣兵部尚書紇石烈真禮部郎中孫復來賀
明年正旦　是歲浙西江東兩淮利州路旱賑之仍蠲
其賦　真里富國獻馴象二
壬戌嘉泰二年春正月癸亥蘇師旦兼樞密院都承㫖
師旦本平江府書佐韓侂胄頃為本府兵馬鈐轄從府
假筆吏吏以其冷局俾師旦行韓滿歸蘇復還府下丘
崈為守嘗以事怒師旦編管秀州久之韓知閤門事師
旦困甚往依之韓憐而寘之門下未久上登極韓以師
旦竄名藩邸吏士内遂用隨龍恩得官韓以其慧辯愛
之每朝廷有議論或使之傳言於大臣大臣亦與之立
語而已當時侍從官則或與之接坐矣　丁卯髙宗實
錄成陳自強等上時史館無專官未知果誰筆也　己
巳雷　二月弛學禁　甲申詔責授寧逺軍節度副使
永州安置趙汝愚曩因衆論嘗掛深文朕以其屬籍之
聮累令赦宥可復資正殿學士　丁亥修髙宗皇帝正
史寶訓　戊子以治縣十二事風厲縣令　癸巳禁行
私史　三月辛亥詔宰執各舉可守邊郡者二三人
己未初命諸路提刑以五月按部理囚徒如四川二廣
之制　己巳詔諸路帥臣總領監司舉可為将帥者與
本軍主帥列上之　是月詔薦舉除陞改自代十科外
悉罷自今如特㫖令内外薦舉者並具實迹以聞　夏
四月庚寅雨雹　是年復行混補試者至三萬七千餘
人分六場引試云　五月甲辰朔日有食之紹熙初有
武臣趙煥言厯差故命判太史局劉孝榮更造會元厯
又統天厯慶元五年京鏜為相時所上也初會元厯既
成而布衣王孝禮言孝榮未嘗以銅表圭面測景故冬
至後天朝廷然之未暇改作至慶元四年九月朔太史
言日食於晝章澤言食在夜測驗如章澤言乃改造厯
未成而罷三月庚戌乃詔諸道有通曉天文厯算者所
在具名來上五月厯成厯經凡三卷㳂厯他書十七種
凡二十九卷又上臨安府進士侯望重校萬年厯十七
卷綱目二卷至是日食五月朔太史以為午正而章澤
趙大猷言午初三刻半食三分詔著作佐郎張嗣古監
視渾儀祕書丞朱欽則著作郎王容測驗起居舍人俞
徵覆驗卒如大猷所言史官乃抵罪焉葢自渡江來議
厯差者多矣　己巳御後殿賜禮部奏名進士傅行簡
等四百九十有七人及第出身　六月丙子遣吏部郎
中趙不艱賀金主生辰　己卯臨安府火　壬午浚浙
西運河　辛卯禁都民以火訛相驚者　己亥命諸州
改正冒姓充軍之人　庚子雨雹　秋七月辛亥子覿
為安定郡王　癸亥以不雨釋諸路杖以下囚　己未
命有司舉行寛卹之政七條　庚午禱於天地宗廟社
稷復行寛卹四事　八月丙子吏部尚書袁說友同知
樞密院事　癸未名光宗皇帝御集閣曰寶謨　己丑
詔作壽慈殿請太皇太后還内　甲午右丞相謝深甫
等上慶元條法事類　九月己酉上朝壽慈宫還詔諭
羣臣曰朕祈請太皇太后還内太皇太后以久違此宫
凡百安便不欲遷移百官宜敬悉焉　甲寅修皇帝會
要　壬戌奉安光宗皇帝慈懿皇后神御於景靈宫萬
壽觀　丙寅嗣秀王伯圭薨伯圭秀安僖王子偁之長
子孝宗之兄也紹熙元年五月遷太保封嗣秀王二年
夏判太宗正事三年夏遷太師永阜陵成除中書令辭
不拜詔有司别議優崇之禮乃除兩鎮節度使諸子初
皆補京秩歴牧伯部使者紹熙後並換南班長師䕫為
使相　庚戌臨安府言野蠶成繭　冬十月壬申朔詔
諸州起發總領所財賦以通判為主管官　乙亥上壽
成慈惠太皇太后尊號曰壽成惠聖慈祐太皇太后
甲申申嚴百司更宿之制　戊子金主遣上護軍完顔
使塘禮部郎中張行簡來賀瑞慶節　乙未遣吏部郎
中李景和賀金主正旦　明輝受賂得罪以閤門祗候
王處久代之　追復朱熹煥章閣待制致仕　十一月
甲辰始御正殿　乙巳重修吏部七司法　庚子參知
政事陳自強知樞密院事同知樞密院事許及之參知
政事　乙卯再修光宗皇帝日歴　丁巳右丞相謝深
甫等奉安皇帝日歴於祕閣　甲子追封伯圭為崇王
諡曰憲靖　十二月甲戌日有黑子　上御大慶殿發
壽成惠聖慈祐太皇太后尊號冊寶遂率羣臣上於壽
慈宫　甲申立貴妃楊氏為皇后學士傅伯壽草制有
曰洪惟文母念我神孫之真冠於後庭俾之見於内殿
后知書史通古今兄次山本太學生能避逺權勢不與
人事論者以為得外戚之體　太傅韓侂胄為太師
　(講義曰外戚不得預政此祖宗家法也自建隆至紹/熙列聖相承不敢失墜雖以曹佾之賢處帝舅之重)
　(神宗皇帝欲除佾為中書令而吕申公力言其不可/聖君賢相所以防微杜漸之意葢可見矣惟政和六)
　(年鄭居中由顯肅皇后之親拜為大寜此以往之失/不可效尤也侂胄何人夤縁戚里干預朝政且躐處)
　(帝師之任是祖宗三百年之家法至侂胄/而盡壞之矣他日□觀之誅其能免乎)
　庚辰大閱　閏十二月丁未詔講官有當開釋者依
讀官例隨事開陳　乙卯福州觀察使曮為威武軍節
度使封衞國公　丁卯金主遣兵部尚書圖克坦公弼户
部郎中張衎來賀明年正旦　是月復周必大少傅觀
文殿大學士　是冬皇子坰生未踰月薨追封華王諡
曰冲穆　是歲建寧府福州南劒瀘州水邵州旱賑之
　自天聖立川交子法每再歲而易一界紹熙二年光
宗念蜀民之勞詔權展一年乃易慶元間有自四川茶
馬代還者入見言交子二年一兊每引納貫分錢八十
文足民甚苦之今計所多羨財請每界展一年永為定
制章既下制置司上言今民間每兊錢引一千貼納錢
引六十四文足每界總領所收貼頭錢凡百八十萬緡
今欲展年當求對補之策明年春有㫖許之至是陳曄
為總領謝輝為帥請諸朝復以一年一兊葢軍餉所仰
不可復展矣
癸亥嘉泰三年春正月辛未朔　庚辰右丞相謝深甫
罷　壬午置胡南溪洞總首　戊子龍州蕃部寇邊遣
官軍討之　甲午參知政事張岩罷　丙申知樞密院
事陳自強兼參知政事　丁酉雷　戊戌車駕幸太學
謁大成殿御化原堂命國子祭酒李寅仲講尚書周官
篇遂幸武學謁武成殿監學官進秩一等諸生推恩賜
帛有差　同知樞密院事袁說友參知政事權翰林學
士知制誥傅伯壽簽書樞密院事伯壽辭不拜　二月
乙巳御文德殿冊皇后吏部尚書費士寅簽書樞密院
事　乙丑流内侍王德謙於新州　三月丙子無為軍
民李運言兩淮鐵錢交子利害詔户部相度利害以聞
　丁丑以陰雨詔大理三衙臨安府決繫囚　有司言
宜置局講求會子鐵錢利病詔户部併行相度　乙酉
幸聚景園　夏四月己亥朔日有食之　壬寅福州言
瑞麥生　丙午出封樁庫兩淮交子一百萬命轉運司
收民間鐵錢　乙卯知樞密院事兼參知政事陳自強
等上徽宗皇帝玉牒孝宗皇帝光宗皇帝實錄　辛酉
詔宰執臺諫子孫毋就試　乙丑禁抑糴軍人米　五
月戊寅知樞密院事兼參知政事陳自強為右丞相參
知政事許及之知樞密院事兼參知政事自強既拜相
首除蘇師旦定江軍承宣使又有周筠者本韓侂胄家
蒼頭亦是恭淑皇后姨夫補官為浙西兵馬都監權任
在師旦之亞　庚辰以不雨詔大理三衙臨安府釋杖
以下囚　癸未命有司捜訪舊聞修三朝正史以書來
上者賞之　六月壬寅遣樞密院檢詳諸房文字劉甲
賀金主生辰　己酉降大理三衙臨安府囚罪一等釋
杖以下　秋七月辛未頒慶元條法事類　出封樁庫
錢十萬緡命殿前司造戰船　壬午權罷同安漢陽蘄
春三監鑄錢　白虹貫日癸未禁江浙州縣抑納逃賦
　乙未上光宗皇帝徽號曰光宗循道憲仁明功茂德
温文順武聖哲慈孝皇帝　八月壬寅増置襄陽騎軍
　戊申置四川茶馬提舉二貟分治茶馬事　丙辰右
丞相陳自強等上皇帝㑹要　庚申王德謙死於新州
　甲子詔刑部歲終比較諸路瘐死之數而殿最之
九月庚午參知政事袁說友罷　壬申以宗子希璂為
莊文太子後更名搢　癸酉命坑冶鐵錢司毁私錢改
鑄　己卯皇弟搢為右千牛衞將軍　己丑詔南郊加
祀感生帝太子庶星宋星　是日遣金部貟外郎魯矗
賀金主正旦　冬十月庚子詔吕祖泰任便居住　癸
卯簽書樞密院事費士寅參知政事華文閣學士張孝
伯同知樞密院事　丙午命兩淮諸州以仲冬敎閱民
兵萬弩手　丁未大風　戊申龍州蕃部出降　壬子
金主遣刑部尚書完顔變戸部郎中髙有鄰來賀瑞慶
節　十一月壬申上光宗皇帝徽號冊寶於太廟　癸
酉朝獻景靈宫甲戌朝饗太廟祀天地於圜丘赦天下
　癸未大風　己丑安定郡王子覿薨　更定選人薦
舉改官法　庚寅福州觀察使楊次山為岳陽軍節度
使　復置福田居養院命諸路提舉常平司主之　十
二月丙辰命四川提舉茶馬通治茶馬使事　辛酉下
詔戒敕將帥掊克　金主遣吏部尚書通吉思中户部
郎中李達可來賀明年正旦　是冬金主盜起懼朝廷
乘隙㳂邊聚糧増戍且禁襄陽府𣙜場邊釁之開葢自
此始
甲子嘉泰四年春正月乙丑朔　乙亥大風　浚天長
縣濠　庚辰内侍甘昺有罪信州居住　癸未日中有
黑子　辛卯雷　壬辰雨雹　廣西經畧司言西浮洞
逃軍為亂破文昌縣遣兵討平之　是月辛棄疾入見
陳用兵之利乞付之元老大臣太師韓侂胄大喜遂決
意開邊　二月丁酉置莊文太子府小學敎授　辛亥
命内外諸軍射鐵帖轉資　壬子蠲臨安府逋負酒錢
六萬緡　己未立試刑法避親法　庚申夜有赤氣亘
天　三月丁卯臨安府火火迫太廟權奉神主於景靈
宫己巳避正殿庚午命臨安府賑焚室　辛未詔葺太
廟　壬申禁質賣軍器　甲戌下詔罪己右丞相陳自
強等以火灾請罷不許初自強以選人入都欲求諸州
學官闕見執政皆不遂其所居逆旅主人善沸茶自強
一日見其出問所之曰某為儀同擊茶月給士十日三
往府中每往擊茶一甌而已餘無事也自強太息曰我
嘗權儀同先生主人曰官人求闕不遂盍見儀同乎自
強曰吾貧旅費垂盡聞見儀同所費不少安能辦之主
人曰俟語次試為拈出旬餘無耗一日自強方悶坐有
直省官持帖召來日午後至府相見自強莫知所謂比
至則侍從官以次畢集謁入傳令先召陳知丞韓侂胄
命設褥於堂上鄉之再拜次召從官同坐從官踧踖莫
敢居上者侂胄徐曰陳先生老儒沈没可念坐客唯唯
明日連章薦其才遂除太學錄未踰年遷博士數月轉
國子博士又數月為祕書郎入館半歲除右正言右諫
議大夫御史中丞入臺半月餘遂秉政由選人至樞府
首尾四年侂胄用事賄賂盛行四方饋遺公至宰執臺
諫之門人亦不以為訝其所用如自強之徒尤貪鄙無
狀書題無并字輒不開有選人家閩中其父與自強有
舊入都求為掌故自強對衆厲聲曰外方豈不知近㫖
見闕方除此何可得衆為之踧踖後旬日竟除掌故或
疑其由徑而得者問之徐曰丞相耳或曰丞相前日之
語甚峻何以回造化邪其人即坐側取一幅書示之乃
自強答書也畧曰珍貺鼎至晃耀老目或問珍貺之名
曰書生安得珍玩比所請不遂適從王家肆中見粟金
臺盞十具重百星以四千緡得而獻之耳聞者歎息而
去是春火及自強之府主帑吏請筦鑰於自強自強聞
變口呿而不能言鑰在其衣帶間吏不敢解由是囊橐
多失遺者自強修居都亭驛平旦百僚往省之自強大
言曰郭殿前號令可謂不肅衆謂救火無策未敢對自
強徐言曰昨從渠假五十兵搬擔仗遂去失一金注碗
衆愕而退事定侂胄謂群公曰丞相生事一委於火可
憐須少助之於是侂胄首遺萬緡已而饋者踵至諸道
及列城皆有助不數月得六十萬緡遂倍所失之數火
之始作也或為之賦曰公議不明臺遂焚於御史斯文
未喪省僅保於祕書其末句云自生民以來未嘗見此
一火　乙亥詔百官條陳時政闕失　辛巳立添差及
祠廟限貟　庚寅復御正殿　夏四月甲午朔立韓世
忠廟於鎮江府　命内外諸軍詳度純隊法　甲辰知
樞密院事兼參知政事許及之罷　賑卹江西水旱州
縣　乙巳參知政事費士寅兼知樞密院事同知樞密
院事張孝伯參知政事吏部尚書錢象祖賜出身同知
樞密院事　丙辰詔曰朕惟選舉之法所以公天下而
權要之臣徇私撓禁請囑旁午奔競日滋寒畯見遺乃
者訓敕屢申曽不知畏令當必行以儆中外其有輒遺
私書及受私書不以聞者重寘於理毋貸　殿前司軍
士與廵檢司卒鬨擊破民居詔捕治之主帥以下論罰
有差　五月乙亥詔諸軍主帥各舉部内將材三人不
如所舉者坐之　癸未追封岳飛為鄂王　六月癸巳
遣起居舍人張嗣古賀金主生辰　丙申置諸軍帳前
雄校以官軍子孫補之　壬寅詔侍從臺諫兩省官集
議裁抑濫賞　壬子詔諸路監司覈實諸州樁積錢米
上其數於尚書省㳂江四川軍帥簡練軍實上其數於
樞密院　丁巳増廬州強勇軍為千人　秋七月甲子
以不雨詔大理三衙臨安府兩浙及諸路決繫囚戊辰
禱於天地宗廟社稷己巳命諸路提刑從宜㫁疑獄蠲
内外諸軍所負營運息錢辛未蠲兩浙闕兩州縣補租
　戊子命諸路提刑提舉措置保伍法　八月己亥自
丞相陳自強等上皇帝玉牒　甲辰賜范祖禹諡曰正
獻　癸丑詔自今以恩賞進秩歲毋過二官　蠲紹興
府􁧼宫所在民身丁錢絹綿鹽　丙辰除靜江府昭州
折布錢　戊午參知政事張孝伯罷　九月乙丑得四
圭有邸玉一詔藏於太常　丁卯有司請更定捕盜改
官法詔侍從集議　壬午遣大理少卿張孝曽賀金國
正旦　丙戌戒飭兩淮州縣遵守寛卹舊法　冬十月
庚子資政殿大學士淮東安撫使張岩參知政事　壬
寅金主遣兵部尚書完顔吕户部郎中上官瑜來賀瑞
慶節　十一月己未朔詔兩淮荆襄諸州遇凶荒奏請
不及者聽先發廩即日以聞　庚申令諸州置招軍簿
　庚午伯祤為安定郡王　壬申白氣亘天　庚辰修
六合縣城　十二月癸巳詔曰朕仰惟祖宗委任三司
專總邦計故能周知源委出入有常今之財賦名歸户
部而事權散紊不復相通有司出納莫可稽考吏或苛
取重困吾民朕嘗有意變通比覽臣僚奏疏因思區畫
其遵孝宗皇帝典故宰相兼國用使參知政事同知國
用事仍於侍從卿監中擇才識通練奉公愛民者二人
為之屬俾顓其職參攷内外財賦所入經費所出會計
而總覈之庶幾名實不欺用度有紀焉遂以陳自強兼
國用使費士寅張岩同知國用事　己亥詔改明年元
　壬子禁州縣挾私籍没民産　甲辰再蠲臨安府民
身丁錢三年　乙卯金主遣殿前右副都㸃檢烏凌阿
毅太常少卿賈益來賀明年正旦
乙丑開禧元年春正月己未朔　癸酉初置澉浦水軍
　丙子出封樁庫金一萬兩以待賞功　丁丑以許浦
水軍隸殿前司　己卯重定選人捕盜賞為二等　壬
午雨霾　甲申雷　賜蘇洵諡曰文　二月癸巳徐安
國奪三官命史官改正大奚山賊名　癸卯詔國用司
立考覈財賦之法下於諸路轉運司　丙午蠲臨安府
逋負酒稅錢十八萬緡有奇　乙卯雪　三月庚申太
白晝見　辛未申嚴生子棄殺之禁仍令諸路主管常
平官月給錢米收養之　庚辰楊次山為太尉　辛巳
以淮西安撫司所招軍為強勇軍　癸未參知政事兼
知樞密院事費士寅罷　夏四月戊子朔同知樞密院
事錢象祖參知政事兼同知樞密院事吏部尚書劉德
秀簽書樞密院事　辛卯江陵副都統李奕為鎮江都
統武節大夫皇甫斌為江陵副都統兼知襄陽府　戊
戌修憲聖慈烈皇后聖德事迹　辛丑日中有黑子
甲寅太學生華岳以朝廷將用兵上書諫送建寧府編
管　乙卯大風　五月己巳御集英殿賜禮部奏名進
士毛自知等四百三十有三人及第出身　復淳熙薦
舉改官法　乙亥詔曰朕惟親親人道之始而尊祖睦
族禮所以嚴宗廟重社稷也二帝三王之隆靡不由之
威武軍節度使衞國公曮藝祖皇帝十世孫也自幼鞠
於宫中端重聰哲凜如成人日者從游資善博親義理
之訓益茂温文之德望實之美中外聳聞朕承先帝洪
業夙夜祇畏懼弗克任歴日彌重而國本未立謂天下
何若稽嘉祐之宏模爰暨紹熙之令典有司考禮正名
朕將遵而行之其以曮為皇子進封榮王　甲申鎮江
都統戚珙遣忠義人朱裕結漣水縣弓手李全焚漣水
縣　金主以邊民侵掠及㳂邊増戍來責渝盟　六月
戊子罷廣東八十一墟稅場　辛卯詔内外諸軍密為
行軍之計　戊戌命諸路安撫司敎閱禁軍　己亥遣
禮部侍郎李璧賀金主生辰　庚子資政殿學士程松
為四川制置使　辛丑淮東安撫使鄭挺坐擅納北人
牛真及劫漣水軍事敗奪二官罷　壬寅天鳴有聲
復同安漢陽蘄春三監　乙巳右丞相陳自強等上新
修淳熙以後吏部七司法　壬子陳自強及侍御史鄧
友龍請用本朝故事以韓侂胄平章軍國事　降大理
三衙臨安府囚罪一等釋杖以下　秋七月己未右丞
相陳自強等復以韓侂胄平章為請庚申太師韓侂胄
平章軍國事　命興元都統司増招戰兵　甲子詔韓
侂胄立班丞相上三日一朝赴都堂治事　丙寅樞密
都承㫖蘇師旦為安逺軍節度使在京宫觀領閤門事
　丁卯詔侍從兩省臺諫在外待制學士已上及内外
諸軍主帥各舉將帥邊守一二人　戊辰贈故丞相趙
汝愚少保　己卯平章軍國事韓侂胄等上髙宗皇帝
御集　壬午詔諸路提刑提舉司措置保甲　癸未韓
侂胄兼國用事　以不雨詔諸路三衙臨安府兩浙諸
州縣及諸路決繫囚　八月丙戌朔蠲兩浙闕兩州縣
職當錢　丁亥命湖北安撫使増招神禁軍　癸巳雨
　乙巳殿前副都指揮使郭倪為鎮江都統兼知揚州
　贈宇文虚中為少保追封劉光世為鄜王　閏八月
戊午編集隆興以來㫁例　癸酉罷遣應賢良方正能
直言極諫科何致　戊寅平章軍國事韓侂胄等上欽
宗皇帝玉牒憲聖慈烈皇后聖德事迹　九月丁亥簽
書樞密院事劉德秀罷庚子詔官吏犯賍追還所受如
舊法　丁未遣祕書監鄧友龍賀金主生旦　庚戌大
風　冬十月甲子汀州守臣陳鑄以歲旱圗瑞禾來獻
詔奪一官　丙寅陞嘉定府為嘉慶府　庚子金主遣
吏部尚書紇石烈子仁禮部郎中孟鑄來賀瑞慶節
復置和州馬監　十一月乙酉置殿前司神武軍五千
人屯揚州　乙未申嚴告訐之禁　十二月癸丑朔修
孝宗皇帝光宗皇帝御集　庚午詔兩淮京西監司帥
守講行寛卹之政　増利馬軍司弩手　癸酉詔曰朕
惟方今大計在寛民力二浙承平歲久生齒日繁賦租
之餘重以身丁之斂吏弗加省民輸益艱中夜以思靡
遑安處爰敷曠澤庸示至懷兩浙路身丁錢絹自開禧
二年以後其永除之　戊寅金主遣吏部尚書趙之傑
兵部郎中完顔良弼來賀明年正旦時平章軍國事韓
侂胄欲啓邊釁之傑入見容止倨慢持國書逡巡却立
若將要上為起者閤門覺其意奪書以進之傑益不平
俄贊者唱云躬身立躬者金主父顯宗嫌名也(顯宗名/允恭)
之傑端立不動侂胄據前奏請駕還内繼有㫖更以正
旦朝見著作郎朱質上書乞斬北使侂胄雖不從猶罷
其天竺之游
　(李心傳曰按孝宗實錄淳熙六年十一月乙亥樞密/院言盱眙軍申泗州牒金國完顔亶已祔廟所有廟)
　(諱及同音字並合與回避詔下有司照會以此例/之則躬字亦合與避而不避者侂胄欲以挑兵也)
　是歲真里富國獻瑞象　江浙福建二廣諸州旱兩
淮京西湖北諸州水賑之　中郎將厲仲方為和州守
仲方本書生嘗造戰車九牛弩未及用而罷去周虎繼
之或謂虎用其戰車敗虜於清水鎮云
丙寅開禧二年春正月癸未朔蠲兩浙路身丁紬絹
癸巳再給軍士雪寒錢發米賑濟貧民　以金人使人
悖慢館伴使副以下奪官有差　乙未増太學内舍生
為百二十人　辛丑名國用司曰國用參計所　乙巳
吏部侍郎薛叔似為湖北京西路宣諭使　己酉雷雨
雹　辛亥詔坑户毁錢為銅不以赦原仍籍其家著為
令　是月雅州蠻髙呤師寇邊遣官軍討之　二月癸
丑壽慈宫前殿火逮曉始熄於是太皇太后復歸大内
甲寅詔壽慈宫遺火由朕涼德以至回祿為灾上驚慈
闈可自初四日撤樂避正殿又詔已迎請太皇太后還
内中朕連日奏請乞不須還宫庶便晨昏之奉已蒙俞
允自是車駕月四朝焉　丁巳以久雨詔大理三衙臨
安府及諸決繫囚　己卯復御正殿　三月癸巳程松
為四川宣撫使興州都統制吳曦為宣撫副使　甲午
給事中鄧友龍為兩淮宣諭使　頒開禧重修七司法
　丁酉詔諸路監司歲十一月行部理囚徒如五月之
制　己亥車駕從太皇太后幸聚景園　乙巳參知政
事兼同知樞密院事錢象祖罷參知政事張岩兼知樞
密院事　丙午以錢象祖懷姦避事奪二官信州居住
　己酉知處州徐邦憲入見請立太子因以肆赦弭兵
侍御史徐柟劾罷之　己未雅州蠻作亂四川宣撫司
遣兵討捕之　夏四月庚申雅州蠻焚碉門寨官軍失
利四川宣撫司調御前大軍往討之　甲子薛叔似為
兵部尚書湖北京西宣撫使鄧友龍為御史中丞兩淮
宣撫使　下納粟補官之令　戊辰四川宣撫副使吳
曦兼陜西河東路招撫使　己巳調三衙兵増戍淮東
　庚午追奪秦檜王爵命禮官改諡　乙亥鎮江都統
郭倪兼山東京東路招撫使鄂州都統趙淳兼京西北
路招撫使江陵副都統皇甫斌兼京西北路招撫副使
　(講義曰小人擅朝欲為專寵固位之計往往至於用/兵王吕變法生事於熙河王珪懐奸喪師於靈武繼)
　(是則章蔡造釁於湟鄯王黼稔禍於燕雲誤國殄民/前後一律今侂胄在朝窮奸極惡海内切齒而復不)
　(度事勢妄啓兵端使三邊瘡痍生/靈魚肉雖擢髮不足數其罪矣)
　吳曦遣其客姚淮源獻闗外四州之地於金人求封
為蜀王　鎮江都統制陳孝慶復泗州江州統制許進
復新息縣戊寅光州忠義人孫成復褒信縣五月辛巳
朔陳孝慶復虹縣　吳興郡王抦薨抦孝宗之孫魏惠
獻王愷之次子也光宗即位進永興軍承宣使封許國
公紹熙五年七月封徐國公慶元元年三月封王領昭
慶軍節度使憲聖慈烈皇后復土遷開府儀同三司抦
早慧孝宗愛之慶元初制曰孝宗憐早慧以鍾愛太上
念特立以垂慈以見貴寵云　癸未禁邊郡官吏擅離
職守　甲申調泉州兵赴山東路會合　丙戌江州都
統王大節引兵攻蔡州不克官軍大潰　丁亥詔曰天
道好還葢中國有必伸之理人心助順雖匹夫無不報
之仇朕丕承萬世之基追述三朝之志惟兹北敵猶託
要盟朘生靈之貲奉溪壑之欲此非出於得已彼乃謂
之當然衣冠遺黎虐視均於草莽骨肉同姓吞噬極於
豺狼兼别境之侵陵重連年之水旱流移罔恤盜賊恣
行邊陲第謹於周防文牒屢形於恐脅自處大國如臨
小邦迹其不恭姑務容忍曽故態之弗改謂皇朝之可
欺軍入塞而公肆創殘使來庭而敢為桀驁洎行李之
繼遣復慢詞之見加含垢納汙在人情而已極聲罪致
討屬胡運之將傾兵出有名師直為壯况志士仁人挺
身而竭節而謀臣猛將投袂以立功西北二百州之豪
傑懷舊而願歸東南七十載之生靈久蔚而思奮聞鼓
旗之電舉想怒氣之焱馳噫齊君復仇上通九世唐宗
刷恥卒報百王矧乎國家之寃接乎耳目之近夙宵是
悼涕泗無從將勉輯於大勲必允資於衆力言乎逺言
乎邇孰無忠義之心為人子為人臣常念祖宗之憤益
勵執干之勇式對在天之靈庶幾中興舊業之再光庸
示永世宏綱之猶在布告天下明體至懷　己丑追封
吳興郡王抦為沂王　癸巳以北伐告於天地宗廟社
稷　江陵副都統兼京西北路招撫副使皇甫斌引兵
攻唐州官軍大敗興元都統秦世輔出師至城固縣軍
大亂　甲午以宗室希瞿子賜名均為沂王抦後補千
牛衞將軍　池州副都統郭倬主管馬軍行司公事李
汝翼㑹兵攻宿州官軍敗績　壬寅太白晝見　簡荆
襄兩淮田卒以備戰兵　癸卯郭倬等還至蘄縣金人
追而圍之倬執馬軍司統制田俊邁以與金人乃得免
　六月壬午江州都統王大節除名袁州安置　癸丑
建康府都統李爽攻壽州官軍敗績
　(講義曰吾與北人本不與共戴天稽之天地之常經/參之古今之通誼仰對祖宗九廟之神靈俯揆臣民)
　(萬姓之公心靖康之恥不可不雪也昭昭矣南渡中/興髙宗孝宗未嘗一日忘此仇也徒以天運未回其)
　(勢猶熾故含垢茹恥以奠安南北之赤子曷嘗以為/可恃哉今開禧間金人駸駸有微弱之漸骨肉内叛)
　(敵騎外攻固幸有機之可乘然而恢復大計當以人/材為先真宗之禦契丹也必有李繼隆石保吉然後)
　(成澶淵克敵之勲仁宗之制夏羌也必有韓琦范仲/淹然後收曩霄納欵之績侂胄何人乃敢生事開邊)
　(乎宜其自取/誅夷之禍也)
　甲辰鄧友龍罷尋奪三官送興化軍居住命丘崈宣
撫兩淮遷刑部尚書代之　乙卯雅州蠻髙呤師出降
官軍殺之　丁巳復褒信縣　是日貶郭倬等官倬與
李汝翼以宿州之敗皇甫斌以唐州之敗並奪三官
甲子李爽罷以壽州之敗也　丁卯曲赦泗州降雜犯
死罪囚餘皆除之蠲其租稅三年　是日建康府副都
統田琳復壽春府　戊辰雅州蠻復寇邊官軍既殺髙
呤師是日官軍出禁門欲深入夷界㑹有為石棚所壓
者乃遣土丁先往攻之權提刑督捕司僉㕔任處厚時
在碉門以狀白提刑劉崇之言本遂進焚其巢以天稍
晚姑俟一二日然穴中已無首領焚之無疑崇之未至
雅州聞除總領財賦之命遂歸王鉞亦還始陽土丁深
入至白茶平聞官軍已還匆遽而出既而夷人掩官軍
不備詐攜牲醪云來奠死者及暮縱火焚臨江院兵屯
者皆死出奔者多為所殺文龍州膽勇將荀顯忠聞變
率所部拒之夷人稍却既而援軍無至者其軍殱焉興
元府後軍準備將張全忠引數千兵繼出賊大至全忠
戰死官軍共失千餘人後軍正將陳堯輔赴節制司白
事還至尼陽聞其一軍盡没即自刃而死王好謙王鉞
皆走退屯多功(去始陽/二十里)夷人進據大城山距始陽不數
里盧山邊民亦皆驚遁鉞遂入雅州又歸興州以綿州
統領官甘選權節制夷人晝夜焚掠自碉門而東凡四
十里靡有子遺好謙命西兵將屈彦招集土丁屯始陽
令碉門土居進士李午山鳴鳳往沙平招諭又遣人約
嵓蕃夾攻之會宣撫司遣成都路兵馬都監王全將飛
山義勇軍三百人同節制癸酉離成都全好謙共議再
與之和夷酋髙奴嵬等聽許　戊寅蘇師旦既為韓侂
胄奏劾與在外宫觀尋又奪三官衡州居住仍籍其家
除名韶州安置　是月兩淮宣撫丘崈至揚州分守㳂
淮要害　金人封吳曦為蜀王賜以金印　秋七月梁
洋義士統制母思襲取和尚原　詔侍從臺諫兩省卿
監郎官監司郡守前宰執侍從各舉人才二十人　壬
午雅州蠻出降　癸卯張岩知樞密院事李璧參知政
事　丁卯誅郭倬於鎮江府　壬申置御前強勇軍淮
東安撫司所招者　九月壬午敵復陷和尚原　權都
統制范仲壬出師寶雞小捷未幾楊輔遺書韓侂胄言
蜀兵驕糧乏財計已匱暫休息以規後圖未為失計
戊子雷　辛卯合祭天地於明堂赦天下　乙巳賞復
泗州功　冬十月戊申朔詔内外軍帥各舉智勇可為
將帥者二人　辛酉罷瑞慶節宴　丙子金人自清河
口渡淮守將郭超失利遂圍楚州　十一月庚辰命主
管殿前司公事郭杲領兵駐真州援兩淮　辛巳敵犯
棗陽軍有北來韓元靚者至真州微露和意自言安陽
人魏公五世孫也丘崈遣人護送北還令問端的丙申
元靚人還得幅紙乃行省文字崈以聞於朝　甲申命
丘崈督視江淮軍馬除簽書樞密院事　敵犯神馬坡
江陵副都統魏友諒突圍趨襄陽忠勇軍統制吕渭孫
欲圖友諒友諒格殺之　乙酉趙淳焚樊城　戊子金
人犯廬州田琳拒退之　癸巳以金人犯淮吿於天地宗
廟社稷　乙未避殿減膳　湖廣總領陳謙為湖北京
西宣撫副使　丙申太師平章軍國事韓侂胄獻家財
二十萬以助軍費　金人圍廬州丁酉金人犯舊岷州
守將王喜遁去戊戌金人圍和州守將周虎拒之金人
陷信陽軍辛丑金人圍襄陽壬寅金人陷隨州　癸卯
太皇太后賜錢一百萬緡犒軍士　詔諸路招填禁軍
以待調遣　甲辰金人犯真州乙巳金人犯西和州
辛亥釋大理三衙臨安府杖以下囚　是月濠州安豐
軍及並邊所屯皆為金人所陷　十二月戊申金人圍
德安府守將李師尹拒之庚戌金人陷成州守臣辛槱
之遁去吳曦焚河池縣退屯青野原癸丑金人去和州
甲寅金人攻六合縣郭倪遣前軍統制郭僎救之遇於
湑浦橋官軍大敗倪棄揚州走丁巳金人陷大散闗癸
亥江陵副都統魏友諒軍潰於花泉友諒走江陵丁卯
金人犯七方闗興州中軍正將李好義拒卻之戊辰吳
曦還興州金人自淮南退師留一軍據濠州己巳郭倪
罷奪三官責授果州團練副使南康軍安置庚午薛叔
似陳謙罷京湖北路安撫使吳獵為湖北京西宣撫使
　復兩浙圍田募兩淮流民耕種　壬申夜興州天赤
如血照地如晝自是月初有日摩於初晴之時至是復
有此異　癸酉吳曦始自稱為蜀王　甲戌鎮江副都
統畢再遇為鎮江都統權山東京東招撫司公事　乙
亥四川宣撫使程松遁
丁卯開禧三年春正月丁丑朔簽書樞密院事督視江
淮軍馬丘崈罷己卯知樞密院事張岩督視江淮軍馬
　庚辰右丞相陳自強兼樞密使　癸未金人陷階州
　丁亥皇子圻生　庚寅詔建康府兩淮民錢遣歸業
　辛卯吳曦以偽命招通判興元府權大安軍士楊震
仲不屈死之　癸巳命兩淮帥守監司招集流民　甲
午吳曦僭位於興州　甲辰池州都統陳孝慶奪三官
罷　二月戊申雪　壬子以金人退師御殿復膳　甲
寅福建路總管兼延祥水軍統制商榮削奪官爵栁州
安置　己未吳曦反書聞朝廷大震韓侂胄與曦書許
以茅土之封書與御札同發　罷西川宣撫司程松以
成都府路安撫使楊輔為四川制置使㳂江制置使葉
適兼江淮制置使　庚申以不雨詔大理三衙臨安府
決繫囚　罷諸路添差冗貟　癸亥皇子圻薨追封順
王諡曰冲懷　甲子賑給旱傷州縣貧民命諸路提刑
司從宜㫁疑獄　丁卯罷江浙京湖福建招軍　戊子
皇子墌生　庚午敵去襄陽
　(講義曰髙宗之抗金人也必有張韓劉岳然後挫烏/珠今則總戎三邊者誰歟吳曦特膏粱之子弟郭倪)
　(郭倬李爽李汝翼皇甫斌諸人又皆嵬瑣之庸才平/居暇日不遇尅剝士卒苞苴饋賂圗為進身之梯媒)
　(甚者且外交仇敵以伺中國之動靜矣朝廷頋以推/轂制間之事悉以委之師纔出境而前者敗後者潰)
　(大者殱小者奔罪甚者誅戮輕者投竄而統蜀漢之/逆曦又以叛聞用兵以來敵之損未一二而吾國之)
　(喪失敗亾已不可勝計矣假使/鄧禹聞之寧不笑人於地下乎)
　乙亥安丙等誅吳曦先是正月辛丑李孝義與其徒
謀舉義二月壬戌楊巨源至興州見安丙謀之丙喜明
日始出視事辛未鳳州進士楊君玉引楊巨源以見李
孝義二十六日壬申巨源介孝義以謁安公議遂定君
玉退與其鄉人白子申共草密詔而安公潤色之二十
八日甲戌巨源書密詔以納安公二十九日乙亥未明
好義以所結官軍殺曦於偽宫軍士李貴斬曦首巨源
尋以義士至君玉宣密詔安丙權宣撫使巨源為參贊
軍事　三月丁丑誅徐景望以受偽命入利州逐總領
官劉智夫也　己卯利東帥劉師文帛書至行在復賜
帛書令從長處置　辛巳費士寅誅董鎮於廣都鎮曦
之客傳偽命於成都者也時士寅新知潼川府未上鎮
至廣都為所殺鎮有遺曦書言楊侍郎未肯通情葢指
楊輔云　丙戌賜安丙帛書諭以能殺曦報國當不次
推賞雖二府之崇亦所不吝於是曦已誅而朝廷未知
也　丁亥趙彦呐誅祿禧於䕫州禧曦之將也　己丑
瀘帥李君亮遣間使至行在就賜費士寅帛書令叶心
經理　癸巳興州中軍統制李孝義復西和州　丙申
命吳獵兼總西事　庚子誅吳曦露布至行在朝廷大
喜　安丙知興州兼四川宣撫副使除端明殿學士
楊輔宣撫制置使兼知成都府許奕四川宣諭使以起
居舍人充　竄程松落資政殿大學士奪六官筠州安
置　忠義統領張翼復鳳州　辛丑曲赦四川降雜犯
死罪囚釋杖以下詔吳曦妻子論死外男子年十五以
下送二廣州軍編管吳璘子孫移徙出蜀吳玠子孫免
連坐　壬寅程松責授順昌軍節度副使澧州安置
夏四月戊申湖北京西宣撫使吳獵兼西川宣諭使
命四川宣撫司察守節官吏及從偽者具名以聞　皇
子墌薨追封申王諡曰冲懿　癸丑降德音於兩淮湖
北京西被兵諸州降雜犯死罪囚釋流以下湖北京西
諸郡毋納今年租稅　四川忠義人復大散闗　己未
奉使金國通謝國信所參議官方信儒發行在　庚申
兵部尚書宇文紹節權江陵府權湖北京西宣撫使
壬戌詔四川宣諭使吳獵與宣撫司共議分興州都統
司軍之半屯於利州　丁卯召四川宣撫使楊輔赴行
在以吳獵為四川制置使　吳曦首函至行在戊辰獻
於廟社梟首三日　資正殿學士錢象祖參知政事
己巳改興州為沔州　詔存吳璘廟祀追奪曦父吳挺
官爵　庚午贈前通判興元府事楊震仲官官其子一
人　癸酉金人復陷大散闗　甲戌降德音於西和成
鳳州　五月丁丑賞誅吳曦功　戊寅用四川宣撫司
奏受偽命人張伸之等貸命除名編配二廣湖南諸州
　己丑以不雨禱於天地宗廟社稷　賜沂王抦諡曰
靖惠　辛卯太皇太后有疾赦天下是日太皇太后崩
　四川宣撫使司參贊軍事楊巨源與金人戰於長橋
為所敗　庚子復置沔州副都統制以李孝義為之分
沔州都統司十軍隸兩都統節制辛丑李孝義襲秦州
軍敗而還　六月甲寅賞守襄陽功　己未李孝義遇
毒死　癸亥大府寺丞林拱辰為金國通謝使右驍衞
中郎將林仲虎副之中書門下省檢正諸房公事富琯
為告哀使左屯衞將軍李謙副之樞密院編修官劉彌
正為賀生辰使閤門舍人陳良彪副之　癸酉四川宣
撫副使安丙殺其參議官楊巨源　秋七月己卯不儔
為嗣濮王　乙酉詔曰朕德弗類致天之灾比者郡邑
間被大水加以飛蝗為孽永惟咎證震悼於衷二三大
臣其助朕思正厥事以迪百工俾内無誕慢私詖之風
外無貪墨暴刻之政其有灾傷當行賑恤者具以狀聞
毋得蒙蔽矧今兵戍久勞瘡痍未息一念及此痛如朕
躬疆埸之吏尤當極力綏輯稱朕閔卹元元之意焉
八月壬戌劉師文為四川宣撫使以密劄除之　九月
丁丑詔以和議未可就令諸大帥申儆邊備　己卯侂
胄復有用兵意遂除辛棄疾樞密院都承㫖疾速赴行
在奏事會棄疾病死乃已　辛巳召督視江淮軍馬張
岩赴行在　壬午貶方信孺坐以私覿物擅作大臣饋
遺虜將奪三官臨江軍居住　甲申減極邊官吏舉生
貟　乙酉成肅皇后權􁧼於永阜陵　丙戌詔金國通
謝使還行在命措置雄淮軍　丁亥江淮制置使葉適
罷辛卯鄂州都統趙淳為殿前副都指揮使兼江淮制
置使　乙未知樞密院事張岩罷　辛丑遣差監聞鼓
院王柟持書赴金國與副元帥府　壬午祔成肅皇后
神主於太廟　冬十月乙巳降德音臨安府紹興府罪
囚一等民緣攢宫役者蠲其賦　丙午更置殿前司純
隊法　乙卯復珍州遵義軍　丙辰詔曰朕寅奉基圖
遹遵祖武憂勤弗怠敢忘繼志之誠寡昧自量尤謹交
鄰之道屬邊臣之妄奏致兵隙之遂開重困生靈久勤
征役省躬自咎攬涕何言第惟敵人陰誘曦賊計其納
叛之日乃在交鋒之前是則造端豈專在我况先捐泗
上已得之地亟諭諸將斂戍而還葢為修孝之階所冀
不逺之復適傳來欵自我元戎庸告九廟之靈併嚴三
使之選束裝於境持報即行凡所要求率多聽許彌縫
既至悃幅備殫無非曲為於斯民詎意復乖於所約議
稱謂而不度彼已索壌地而擬越封陲規取貨財數踰
千萬雖盟好之當續念膏血之難朘兹敷露於腹心用
伸儆於中外深惟暴露重痛死傷疆埸耗於流離郡縣
煩於供億致汝於此皆朕之愆當知今日之師誠非得
已而應豈無忠義共振艱虞思祖宗三百年涵濡之恩
極南北億萬衆創殘之苦上下同力遐邇一心鑒往轍
之莫追幸方來之有濟嗚呼事雖過舉葢猶係於綱常
理貴反求况已形於悔艾凡我和戰眎彼去來各有衞
上之忠茂建保邦之績繄爾有衆體兹至懷　甲子詔
紹興府均敷和買　十一月甲戌詔太師韓侂胄輕啓
兵端可罷平章軍國事與在外宫觀陳自強阿附充位
可罷右丞相日下出國門乙亥禮部侍郎史彌逺等以
密㫖命權主管殿前司公事夏震誅韓侂胄於玉津園
彌逺建去凶之策既得密㫖乃以告參正錢象祖李璧
皇子榮王入奏遂有此㫖仍命殿前司中軍統制權主
管本司公事夏震選兵三百防護侂胄别選兵二百守
其府門錢象祖欲奏審史彌逺夜往其府趣之李璧亦
言恐事留或泄乃已次早侂胄入朝至太廟前震呵止
之其從者皆散護聖步軍淮北將夏挺以帳下親隨三
十四人擁侂胄車以出中軍正將鄭發王斌引所部三
百執弓鎗刀斧護送至玉津園側殛殺之侂胄用事十
四年威行宫省權震天下初以預聞内禪為己功竊取
大權中則大行竄逐以張其勢始則朝廷施設悉令禀
命後則託以臺諫大臣之薦盡取軍國之權決之於已
裒引姦邪分布要路陵悖聖傳以正學為偽學横誣元
老以大忠為大逆紹興末年以來臺諫每月必一請對
察官每月必一言事從官兩月必一求見否則謂之失
職自侂胄扼塞言路從官既不言事臺諫亦多牽掣凡
所論列若位望稍髙之人葢皆有所受此外則每月將
終必按小吏一二人謂之月課始者猶及釐務官與郡
守之屬已而浸及屬官曹掾最後則簿尉監當皆在月
課之列矣又有泛論君德時事之類皆取其陳熟緩懦
絶無攖拂者言之以至百官轉對監司帥守奏事亦然
或問之則愧謝曰聊以藉手臺諫官則曰聊以塞責有
監察御史當應諫乃言都城貨塞栗者皆以黄紙包之
非便乞禁止聞者哂之私意既行凶燄日熾交通賂遺
奔走四方童奴濫授以節鉞嬖倖踞肆於掖庭創鑿亭
園震驚太廟之山燕樂語笑徹聞神御之所窮奢極侈
僭擬宫闈丁巳歲侂胄生辰宰執侍從至四方牧守皆
上禮為壽直寶文閣四川茶馬獻紅錦壁衣承塵地衣
之屬修廣髙下皆與中堂等葢密量其度而預為之也
吏部尚書獻紅牙果卓十位衆已駭之權工部尚書獻
真珠搭襠十副光耀奪目葢大長公主奩中故物司農
卿兼知臨安府最後至出小合曰寒書生無以為獻有
少果核姑侑一觴啓之乃粟金蒲萄小架上有大北珠
百枚衆皆慚沮丁卯歲侂胄生辰大臣以下皆排列所
獻於大慶觀之廡下都人競往觀之其首列有紅榜大
書云門生特進右丞相兼樞密使秦國公陳自強恭遇
恩主太師平章郡王降誕之辰仰祝鈞算其侈靡有如
此者凡除擢要臣選用兵帥皆取決於厮役蘇師旦之
口已所欲為不復奏禀徑作御筆批出軍事既興又置
機速房於私第應御前金字牌悉留其家凡所遣發未
嘗闗白方其出入禁庭了無顧忌雖孝宗皇帝疇昔燕
坐思政之所亦偃然冒居老宫人見之為之感涕歲時
錫燕内庭親王戚里預焉可也師旦刑餘賤吏乃邀至
其間更相酬酢䙝瀆名分一至於此勢燄薫灼視公卿
如奴僕宰相以下匍匐趍走一則恩主二則恩王甚者
尊之以聖呼以我王除太師麻詞有聖之清聖之和等
語除平章麻詞有超羣倫洞聖域等語髙文虎之子似
孫為祕書郎因其誕日獻詩九章每章用一錫字侂胄
當之不辭辛棄疾因壽詞贊其用兵則用司馬昭假黄
鉞異姓真王故事由是人疑其有異圖自知積失人心
中外嗟怨乃為始禍之計蓄無君之心謀動干戈圖危
宗社㳂邊赤子骨肉流離肝腦塗地死於非命不知其
幾千萬人與逆曦結為死黨假之節鉞授以全蜀兵權
曦之叛逆誰實使之方曦之叛蜀人盛傳封侂胄為吳
王又謂侂胄欲與曦分吳蜀之地而王之有司簿籙其
家多有乘輿服御如居用木圍寢用龍衾坐用升龍牙
牀飾以真紅絛結如此等類意欲何為察其用心稽其
稔惡雖寸斬之亦不足以謝天下殛死之日京都士女
歌舞於市方其盛時鋤害善類不遺餘力及其敗也黨
錮諸賢無不錄用褒賚九原衮榮千古雖暫為所抑要
之以久公論未嘗不伸也是日新除右諫議大夫林行
可方請對自強至漏舍語同列曰大坡今日上殿俄而
侂胄前驅至象祖彷徨不知所出尋報侂胄已押出權
吏部尚書兼權給事中陸峻工部侍郎兼知臨安府趙
善堅聞之失色相與耳語同列叱之象祖探懷中堂帖
授自強曰有㫖丞相罷政自強即上馬顧曰望二參政
保全象祖璧赴延和殿奏事丙子侂胄自強並罷為醴
泉觀使丁丑責侂胄為和州團練副使郴州安置自強
追三官永州居住蘇師旦特決脊杖二十配吉陽軍
參知政事錢象祖兼知樞密院事李璧兼同知樞密院
事　詔曰朕德不明信任非人韓侂胄懷奸擅朝威福
自己劫制上下首開兵端以致兩國生靈肝腦塗地興
言及此痛切於衷矧復怙惡罔悛負固彌甚疎忌忠讜
廢公徇私氣燄所加道路以目今邊戍未解怨毒孔滋
凡百縉紳洎於將士當念目前過舉皆侂胄欺罔專恣
非朕本心今既罷逐一正權綱各思勉旃為國宣力飭
兵謹備以圖休息稱朕意焉　丁丑夏震為福州觀察
使主管殿前司公事將士行賞有差　戊寅詔韓侂胄
改送英德府安置陳自強責授武泰軍節度副使依舊
永州居住是日又詔韓侂胄除名勒停送吉陽軍籍没
家財自強送韶州並安置有司簿錄侂胄家得蘇師旦
所與書云步軍司人少殿前司人多今欲殿前司人令
與步軍司相等却撥殿前司所多之人别立一軍使信
臣掌之信臣師旦自謂也己卯詔師旦處斬命廣東憲
臣涖其刑妻子編置周筠决脊刺配嶺外　詔曰奸臣
擅朝畏人議已專事壅蔽下情不通政理多闕今既竄
殛當首開言路以來忠讜中外臣僚其各條具所見以
聞　辛巳鄧友龍再奪五官南雄州安置　乙酉置御
前忠銳軍　丙戌御史中丞衞涇簽書樞密院事兼參
知政事鄧友龍除名安置　丁亥詔曰古先哲后豫建
元良祖宗以來厥有彞典朕獲承至尊休德十有四載
而主鬯尚虚非所以重天器正大本也皇子曮天姿英
粹學問日充望足繫於人心言有裨於治道蔽自朕志
處以儲闈用衍萬世無疆之緒立為皇太子改名
戊子郭倬除名梅州安置郭僎除名連州安置仍籍其
家參知政事李璧罷奪二官撫州居住　己亥以立皇
太子赦天下　十二月癸卯江南東路安撫使丘崈為
江淮制置大使罷山東京東招撫司起居郎許奕為金
國通問使前知真州林伯成副之伯成不行以帶御器
械吳衡副之　乙巳太白晝見　丁未罷京西北路招
撫使　己酉罷葉適寶文閣待制庚戌(許及之奪二官/泉州居住薛叔)
(似奪二官/福州居住)皇甫斌再奪五官英德府安置　癸丑金人
復陷隨州　辛酉參知政事錢象祖為右丞相兼樞密
使衞涇及給事中雷孝友並參知政事吏部尚書林大
中簽書樞密院事　甲子楊次山開府儀同三司　乙
丑禮部尚書史彌逺同知樞密院事　丙寅贈吕祖儉
朝奉郎直祕閣官其子一人　丁卯詔改明年元詔曰
頻年相繼寰宇多虞邊釁遽開顧生靈之何罪蟲蝗為
孽與旱潦之相仍皆權臣誤國之致斯在菲質應天之
敢後今則典刑以正綱紀益張乃因正月之和適際三
陽之泰誕揚大號亶吿多方其以明年為嘉定元年
是歲浙西旱蝗㳂江諸州水
　
　
　
　
　
　宋史全文卷二十九下
