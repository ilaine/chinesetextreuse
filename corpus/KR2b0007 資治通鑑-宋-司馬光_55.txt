
　資治通鑑卷五十四　　　宋　司馬光　撰
　　　　　　　　　　　　　　胡三省　音註
　漢紀四十六(起彊圉作噩盡昭/陽單閼凡七年)
　　孝桓皇帝上之下
永壽三年春正月己未赦天下　居風令貪暴無度(居/風)
(縣屬九真郡交州記/曰山有風門常有風)縣人朱達等與蠻夷同反攻殺令
聚衆至四五千人夏四月進攻九真九真太守兒式戰
死(守式又翻/兒五兮翻)詔九真都尉魏朗討破之　閏月庚辰晦
日有食之　京師蝗　或上言民之貧困以貨輕錢薄
宜改鑄大錢事下四府(下遐稼翻四府三/公府及大將軍府)羣僚及太學
能言之士議之太學生劉陶上議曰當今之憂不在於
貨在乎民飢竊見比年已來(比毗/至翻)良苗盡於蝗螟之口
杼軸空於公私之求民所患者豈謂錢貨之厚薄銖兩
之輕重哉就使當今沙礫化為南金瓦石變為和玉(賢/曰)
(詩曰大賂南金和玉/卞和之玉礫郎狄翻)使百姓渇無所飲飢無所食雖皇
羲之純徳(天地初立有天皇氏澹泊無所施為而民自/化伏羲氏始畫八卦造書契以代結繩之政)
(去洪荒之世未/逺故其風朴畧)唐虞之文明猶不能以保蕭牆之内也
(鄭氏曰蕭肅也牆謂屛也君臣相見之/禮至屛而加肅敬焉是以謂之蕭牆)葢民可百年無
貨不可一朝有飢故食為至急也議者不達農殖之本
多言鑄冶之便葢萬人鑄之一人奪之猶不能給况今
一人鑄之則萬人奪之乎雖以隂陽為炭萬物為銅(賈/誼)
(鵩賦/之言)役不食之民使不飢之士猶不能足無猒之求也
(猒於鹽/翻下同)夫欲民殷財阜(楊子曰君人者/務在殷民阜財)要在止役禁奪
則百姓不勞而足陛下愍海内之憂戚欲鑄錢齊貨以
救其弊猶養魚沸鼎之中棲鳥烈火之上水木本魚鳥
之所生也用之不時必至焦爛願陛下寛鍥薄之禁(賢/曰)
(鍥刻也音/口結翻)後冶鑄之議聽民庶之謠吟問路叟之所憂
(通下情也賢曰列子曰昔堯理天下五十年不知天下/理亂堯乃微服遊於康衢兒童謠曰立我蒸民莫匪爾)
(極不識不知順帝之則説苑曰孔子行遊中路聞哭者/其音甚悲孔子避車而問之曰夫子非有喪也何哭之)
(悲虞丘子對曰吾有三失吾少好學周徧天下還後吾/親喪是一失也事君驕奢不遂是二失也厚交友而後)
(絶是三/失也)瞰三光之文耀視山河之分流(瞰苦鑒翻視也/賢曰三光日月)
(星也分謂山流謂河言日月有讁食之變星辰有錯行/之異故視其文耀也山崩川竭皆亡之徵不可不察)
天下之心國家大事粲然皆見無有遺惑者矣伏念當
今地廣而不得耕民衆而無所食羣小競進秉國之位
鷹揚天下鳥鈔求飽(鈔楚/交翻)吞肌及骨並噬無猒誠恐卒
有役夫窮匠起於板築之間(卒讀曰猝賢曰役夫謂如/陳涉起蘄也窮匠謂如驪)
(山之徒也余謂陳涉黥布皆可以言役/夫窮匠則山陽鐵官徒蘇令等是也)投斤攘臂登髙
逺呼(呼火/故翻)使愁怨之民響應雲合雖方尺之錢何有能
救其危也(言雖錢大方尺亦不/能救天下之亂也)遂不改錢　冬十一月
司徒尹頌薨(六考異曰袁紀在/  月今從范書)　長沙蠻反冦益陽(益/陽)
(縣屬長沙郡賢曰縣在益水/之陽今潭州縣故城在縣東)　以司空韓縯為司徒(縯/以)
(善/翻)以太常北海孫朗為司空
延熹元年夏五月甲辰晦日有食之太史令陳授因小
黄門徐璜陳日食之變咎在大將軍冀冀聞之諷雒陽
收考授(諷雒陽令/收考之也)死於獄帝由是怒冀(曰考異曰袁紀/  冀以私憾專)
(殺議郎邴尊上/益怒今從范書)　京師蝗　六月戊寅赦天下改元
大雩(公羊傳曰大雩旱祭也何休注曰君親之南郊以以/六事謝過自責曰政不善歟民失職歟宫室榮歟)
(婦謁盛歟苞苴行歟讒夫昌歟使童男女各八人舞而/呼雩故謂之雩鄭𤣥曰雩吁嗟求雨之祭也服䖍曰雩)
(逺也逺為百穀祈膏雨也/陸佃曰雩雨不雨未定也)　秋七月甲子太尉黄瓊免
以太常胡廣為太尉　冬十月帝校獵廣成(廣成苑在/河南新城)
(縣/)遂幸上林苑(此上林苑/在雒陽西)　十二月南匈奴諸部並叛
與烏桓鮮卑冦縁邊九郡帝以京兆尹陳龜為度遼將
軍(及考異曰按匈奴傳每除度遼將軍輒書之此陳龜/  前李膺後种暠皆不記一時既不當有兩官今約)
(其事分/著前後)龜臨行上疏曰臣聞三辰不軌(言三辰之行/不順軌也)擢
士為相蠻夷不恭拔卒為將臣無文武之材而忝鷹揚
之任(詩曰維師尚父時維鷹揚爾雅翼/鷹好揚隼好翔故以比尚父之武)雖殁軀體無所
云補今西州邊鄙土地塉埆(塉秦昔翻賢曰埆音/覺又音確土薄也)民數
更冦虜(數所角翻更工/衡翻下租更同)室家殘破雖含生氣實同枯朽
徃嵗并州水雨災螟互生稼穡荒耗租更空闕(賢曰更/謂卒更)
(錢/也)陛下以百姓為子焉可不垂撫循之恩哉(焉於/䖍翻)古公
西伯天下歸仁(古公亶父避狄去邠居岐從之者如歸/市帝王世紀曰西伯至仁百姓襁負而)
(至/)豈復輿金輦寳以為民惠乎(復扶/又翻)陛下繼中興之統
承光武之業臨朝聽政而未留聖意且牧守不良或出
中官(謂牧守出於中/官之所引用也)懼逆上㫖取過目前(過度/也)呼嗟之
聲招致災害胡虜凶悍(悍下罕翻/又侯旰翻)因衰縁隙而令倉庫
單於豺狼之口(單與殫/同盡也)功業無銖兩之効(十絫為銖二/十四銖為兩)
皆由將帥不忠聚姦所致前凉州刺史祝良初除到州
多所糾罰太守令長貶黜將半(長知/兩翻)政未踰時功効卓
然實應賞異以勸功能改任牧守去斥姦殘(去羌/吕翻)又宜
更選匈奴烏桓䕶羌中郎將校尉(䕶匈奴中郎將䕶烏/桓䕶羌校尉更工衡)
(翻校户/教翻)簡練文武授之灋令除并凉二州今年租更(租/賦)
(也更役也更/工衡翻下同)寛赦罪隸掃除更始則善吏知奉公之祐
惡者覺營私之禍胡馬可不窺長城塞下無候望之患
矣帝乃更選幽并刺史自營郡太守都尉以下多所革
易(京兆虎牙營扶風雍營皆都/尉領之諸郡各有太守都尉)下詔為陳將軍除并凉
一年租賦以賜吏民(為于/偽翻)龜到職州郡重足震栗(言重/足而)
(立也重音/直龍翻)省息經用嵗以億計詔拜安定屬國都尉張
奐為北中郎將(按奐傳即䕶/匈奴中郎將)以討匈奴烏桓等匈奴烏
桓燒度遼將軍門(賢曰時度遼/將軍屯五原)引屯赤阬煙火相望兵
衆大恐各欲亡去奐安坐帷中與弟子講誦自若軍士
稍安乃潛誘烏桓隂與和通(誘音/酉)遂使斬匈奴屠各渠
帥(屠各匈奴别種也屠/直於翻帥所類翻)襲破其衆諸胡悉降奐以南單
于車兒不能統理國事乃拘之奏立左谷蠡王為單于
(谷蠡音/鹿黎)詔曰春秋大居正車兒一心向化何罪而黜其
遣還庭(言春秋之義大居正賢曰春秋法五始之要故/經曰元年春正月言王者即位之年宜大開恩)
(宥其居正車兒即是桓帝即位之建和元年立自立以/來一心向化宜厚宥之  考異曰袁紀元康元年四月)
(中郎將張奐以車兒不能治國事上言更立左鹿蠡王/都紺為單于詔不許范書匈奴傳在延熹元年今從之)
　大將軍冀與陳龜素有隙譖其沮毁國威挑取功譽
(沮在吕翻賢曰挑猶取也獨取/其名如挑戰之義音徒了翻)不為胡虜所畏坐徵還
以种暠為度遼將軍(种音冲暠/工老翻)龜遂乞骸骨歸田里復
徵為尚書(復扶/又翻)冀暴虐日甚龜上疏言其罪狀請誅之
帝不省(省息/景翻)龜自知必為冀所害不食七日而死(東都/之臣)
(以死攻外戚者鄭/𢎞陳龜二人而已)种暠到營所先宣恩信誘降諸胡其
有不服然後加討羌虜先時有生見獲質於郡縣者(質/音)
(致/)悉遣還之誠心懐撫信賞分明由是羌胡皆來順服
暠乃去烽燧除候望(去羌/吕翻)邊方晏然無警入為大司農
二年春二月鮮卑冦鴈門　蜀郡夷冦蠶陵(賢曰蠶陵/縣屬蜀郡)
(故城在今翼州翼水縣西有蠶陵山因以名焉宋白曰/翼州衛山縣本漢蠶陵縣地故城在縣西有蠶陵山)
　三月復斷刺史二千石行三年喪(永興二年聽行三/年喪斷丁管翻)
　夏京師大水　六月鮮卑冦遼東　梁皇后恃姊兄
䕃埶(姊順烈皇后兄大將軍冀也䕃庇也今人謂憑藉/世資得官者為䕃官葢取木為喻言能䕃庇其本)
(根/也)恣極奢靡兼倍前世專寵妬忌六宫莫得進見及太
后崩恩寵頓衰后既無嗣每宫人孕育鮮得全者(鮮息/淺翻)
帝雖迫畏梁冀不敢譴怒然進御轉希(按周禮注鄭衆/云六宫後五前)
(一王之妃百二十人后一人夫人三人嬪九人世婦二/十七人女御八十一人鄭𤣥曰六宫謂后也婦人稱寢)
(曰宫宫隠蔽之言后象王立六宫而居之亦正寢一燕/寢五夫人以下分居后之六宫每宫九嬪一人世婦三)
(人女御九人其餘九嬪三人世婦九人女御二十七人/從后唯所燕息焉從后者五日而沐浴其次又上十五)
(日而徧云夫人如三公從容論婦禮此禮所謂以時御/叙于王所者也鄭𤣥又曰凡羣妃御見之法月與后妃)
(其象也卑者宜先尊者宜後女御八十一人當九夕世/婦二十七人當三夕九嬪九人當一夕三夫人當一夕)
(后當一夕十五日而徧自望後反之案二鄭所云漢之/宫中貫魚無序專房之讌蔽固後宫寧復有此制乎)
后益憂恚(恚於/避翻)秋七月丙午皇后梁氏崩乙丑葬懿獻
皇后於懿陵(賢曰諡法温和聖善/曰懿聰明叡知曰獻)梁冀一門前後七侯
三皇后(冀祖雍封乘氏侯冀封襄邑侯及嗣乘氏侯又/封其子􁀮襄邑侯弟不疑潁陽侯䝉西平侯不)
(疑子馬潁隂侯􁀮子挑城父侯是/七封侯也恭懐順烈懿獻三皇后)六貴人二大將軍夫
人女食邑稱君者七人尚公主者三人其餘卿將尹校
五十七人(卿九卿也將中郎將也尹河南京/兆尹也校諸校尉也校户教翻)冀專擅威
柄凶恣日積宫衛近侍並樹所親(賢曰樹/置也)禁省起居纎
微必知其四方調發(調徒/弔翻)嵗時貢獻皆先輸上第於冀
(賢曰上第/第一也)乘輿乃其次焉(乘繩/證翻)吏民齎貨求官請罪者
道路相望(請罪謂請求/以脱罪也)百官遷召皆先到冀門牋檄謝
恩(字書牋表也識也書也左雄傳文吏課牋奏自後世/言之奏者達之天子牋者用之中宫東宫將相犬臣)
(檄者徵召傳令用之非所以謝恩也竊意自蔡倫造紙/之後用紙書者曰牋用木書者曰檄故言牋檄謝恩也)
然後敢詣尚書下邳吳樹為宛令(宛於/元翻)之官辭冀冀賔
客布在縣界以情託樹樹曰小人姦蠧比屋可誅明將
軍處上將之位宜崇賢善以補朝闕(比部必翻又毗寐/翻連次也補朝闕)
(謂補朝政之闕也處/昌吕翻朝直遙翻)自侍坐以來(坐徂/卧翻)未聞稱一長者
而多託非人誠非敢聞冀黙然不悦樹到縣遂誅殺冀
客為人害者數十人樹後為荆州刺史辭冀冀鴆之出
死車上遼東太守侯猛初拜不謁冀冀託以他事腰斬
之郎中汝南袁著年十九詣闕上書曰夫四時之運功
成則退(蔡澤/之言)髙爵厚寵鮮不致災(鮮息/淺翻)今大將軍位極
功成可為至戒宜遵縣車之禮(縣讀/曰懸)髙枕頥神傳曰木
實繁者披枝害心(范睢曰木殖繁者披其/枝披其枝者傷其心)若不抑損盛
權將無以全其身矣冀聞而宻遣掩捕著乃變易姓名
託病偽死結蒲為人市棺殯送冀知其詐求得笞殺之
太原郝絜胡武好危言髙論(好呼/到翻)與著友善絜武嘗連
名奏記三府薦海内髙士而不詣冀冀追怒之敇中都
官移檄禽捕(司隸校尉領中都官徒千二百人/冀葢敇都官從事使移檄禽捕也)遂誅武
家死者六十餘人絜初逃亡知不得免因輿櫬奏書冀
門書入仰藥而死家乃得全安帝嫡母耿貴人薨冀從
貴人從子林慮侯承求貴人珍玩不能得冀怒并族其
家十餘人(人從才/用翻)涿郡崔琦以文章為冀所善琦作外
戚箴白鵠賦以風(外戚箴曰赫赫外戚華寵煌煌昔在/帝舜徳隆英皇周興三母有莘崇湯)
(宣王晏起姜后脱簪齊桓好樂衛姬不音皆輔主以禮/扶君以仁達才進善以義濟身爰暨末葉漸已穨虧貫)
(魚不序九御差池晉國之難祻起於驪惟家之索牝雞/之晨專權擅愛顯已蔽人陵長間舊圮剥至親並后匹)
(嫡淫女斃陳匪賢是上番為司徒荷爵負乘采食名都/詩人是刺徳用不憮暴辛惑婦拒諌自孤蝮蛇其心縱)
(毒不辜諸父是殺孕子是刳天怒地忿人謀鬼圖甲子/昧爽身首分離初為天子後為人螭非但耽色母后尤)
(然不相率以禮而競奬以權先笑後號卒以辱殘家國/泯絶宗廟燒燔妹喜喪夏褒姒斃周妲己亡殷趙靈沙)
(丘戚姬人豕吕宗以敗陳后作巫卒死于外霍欲鴆子/身乃罹廢故曰無謂我貴天將爾摧無恃常好色有歇)
(微無怙常幸愛有陵遲無曰我能天人爾違患生不徳/福有慎機日不常中月盈有虧履道者固仗埶者危微)
(臣司戚敢告在斯箴言外戚之禍/深切故具載之憮音呼風讀曰諷)冀怒琦曰昔管仲相
齊樂聞譏諫之言(樂音/洛)蕭何佐漢乃設書過之吏今將
軍屢世台輔任齊伊周而徳政未聞黎元塗炭不能結
納貞良以救禍敗反欲鉗塞士口(塞悉/則翻)杜蔽主聽將使
𤣥黄改色鹿馬易形乎(𤣥黄者天地之色也使之改色/言將使天地顛倒也鹿馬易形)
(指趙髙秦二世之事/琦之論可謂深切矣)冀無以對因遣琦歸琦懼而亡匿
冀捕得殺之冀秉政幾二十年(順帝永和六年冀為大/將軍至是嵗凡十九年)
(幾居/希翻)威行内外天子拱手不得有所親與(與讀/曰豫)帝既不
平之及陳授死帝愈怒和熹皇后從兄子郎中鄧香妻
宣生女猛(從才/用翻)香卒宣更適梁紀紀孫壽之舅也壽以
猛色美引入掖庭為貴人冀欲認猛為其女易猛姓為
梁冀恐猛姊壻議郎邴尊沮敗宣意(賢曰沮壊也恐尊/壊敗宣意不從其)
(改梁姓也/敗補邁翻)遣客刺殺之(刺七/亦翻)又欲殺宣宣家與中常侍
袁赦相比(賢曰相鄰比也比/音毗至翻又音毗)冀客登赦屋欲入宣家赦
覺之鳴鼓㑹衆以告宣宣馳入白帝帝大怒因如厠獨
呼小黄門史唐衡(小黄門史小黄/門之掌書者也)問左右與外舍不相
得者誰乎(左右謂宦官也賢曰/外舍謂皇后家也)衡對中常侍單超(單音/善)
小黄門史左悺與梁不疑有隙(悺工喚翻/又音綰)中常侍徐璜
黄門令具瑗(具姓也左傳有具丙瑗于眷翻梁考異/曰宦者傳作中常侍具瑗今從  冀傳)常
私忿疾外舍放横(横户/孟翻)口不敢道於是帝呼超悺入室
謂曰梁將軍兄弟專朝(朝直/遙翻)迫脅内外公卿以下從其
風㫖今欲誅之於常侍意如何超等對曰誠國姦賊當
誅日乆臣等弱劣未知聖意如何耳帝曰審然者常侍
宻圖之對曰圖之不難但恐陛下腹中狐疑帝曰姦臣
脇國當伏其罪何疑乎於是召璜瑗五人共定其議帝
齧超臂出血為盟(齧倪結/翻噬也)超等曰陛下今計已决勿復
更言(復扶/又翻)恐為人所疑冀心疑超等八月丁丑使中黄
門張惲入省宿以防其變(使惲入禁中直宿以防超等/而無上㫖徑使惲入自恃威)
(行宫省故敢/然惲於粉翻)具瑗敇吏收惲以輒從外入欲圖不軌(言/欲)
(謀逆不由/軌道也)帝御前殿召諸尚書入發其事使尚書令尹
勲持節勒丞郎以下皆操兵守省閤(丞郎尚書左右丞/及尚書郎也操七)
(刀/翻)斂諸符節送省中使具瑗將左右廐騶(賢曰騶騎士/也余按續漢)
(志太僕舊有六廐中興省約但置一厩曰未央廐主乘/與及廐中諸馬後又置左駿廐令别主乘輿御馬未央)
(廐卒騶二十人右/駿廐從可知也)虎賁羽林都候劒㦸士(續漢志左右/都候各一人)
(秩六百石主劒㦸士徼循宫/中及天子有所收考屬衛尉)合千餘人與司隸校尉張
彪共圍冀第使光禄勲袁盱持節收冀大將軍印綬(盱/音)
(吁/)徙封比景都鄉侯冀及妻壽即日皆自殺不疑䝉先
卒悉收梁氏孫氏中外宗親送詔獄無少長皆棄市(少/詩)
(照翻長/知兩翻)他所連及公卿列校刺史二千石死者數十人
(校户/教翻)太尉胡廣司徒韓縯司空孫朗皆坐阿附梁冀不
衛宫止長壽亭減死一等免為庶人故吏賔客免黜者
三百餘人朝廷為空(為于/偽翻)是時事猝從中發使者交馳
公卿失其度官府市里鼎沸數日乃定百姓莫不稱慶
收冀財貨縣官斥賣合三十餘萬萬以充王府用減天
下税租之半散其苑囿以業窮民　壬午立梁貴人為
皇后追廢懿陵為貴人冡帝惡梁氏(惡烏/路翻)改皇后姓為
薄氏(以文帝薄太/后家謹良也)乆之知為鄧香女乃復姓鄧氏　詔
賞誅梁冀之功封單超徐璜具瑗左悺唐衡皆為縣侯
超食二萬户璜等各萬餘户世謂之五侯(單超新豐侯/徐璜武原侯)
(具瑗東武陽侯左悺上/蔡侯唐衡汝陽侯也)仍以悺衡為中常侍又封尚書
令尹勲等七人皆為亭侯(賢曰尹勲宜陽都鄉霍諝鄴/都亭張敬山陽曲鄉歐陽參)
(修武仁亭李瑋宜陽金門虞放/寃句吕都亭周永下邳髙遷鄉)　以大司農黄瓊為太
尉光祿大夫中山祝恬為司徒大鴻臚梁國盛允為司
空(臚陵如翻按西羌傳有北海太守盛苞其先姓奭避/元帝諱改姓盛按戰國時秦有盛橋則先自有盛)
是時新誅梁冀天下想望異政黄瓊首居公位乃舉奏
州郡素行暴汙至死徙者十餘人(行下/孟翻)海内翕然稱之
瓊辟汝南范滂滂少厲清節為州里所服(滂普郎翻/少詩照翻)嘗
為清詔使(風俗通曰汝南周勃辟太尉清詔使范史第/五種以司徒清詔使冀州賢注云葢三公府)
(有清詔員以承詔/使也使疏吏翻)案察冀州(滂傳曰時冀州飢荒盜賊/羣起以滂為清詔使案察)
(之/)滂登車攬轡慨然有澄清天下之志守令臧汙者皆
望風解印綬去其所舉奏莫不厭塞衆議(塞悉/則翻)㑹詔三
府掾屬舉謠言(漢官儀曰三公聽採長吏臧否民所疾/苦還條奏之是為舉謠言也頃者舉謠)
(言掾屬令史都㑹殿上主者大言州郡行/狀云何善者同聲稱之不善者黙爾銜枚)滂奏刺史二
千石權豪之黨二十餘人尚書責滂所劾猥多(劾户槩/翻又户)
(得/翻)疑有私故滂對曰臣之所舉自非叨穢姦暴深為民
害豈以汙簡札哉(汙烏/故翻)間以㑹日迫促(㑹日謂三府椽/屬㑹于朝堂之)
(日/也)故先舉所急其未審者方更參實(參考以究/其實也)臣聞農
夫去草(去羌/吕翻)嘉穀必茂忠臣除姦王道以清若臣言有
貳甘受顯戮尚書不能詰(詰去/吉翻)　尚書令陳蕃上疏薦
五處士(處昌/吕翻)豫章徐穉彭城姜肱(姓譜本自炎帝居/於姜水因以為氏)汝
南袁閎京兆韋著潁川李曇(曇徒含翻延考異曰范書/徐穉傳云  熹二年尚書)
(令陳蕃僕射胡廣等上書薦穉袁紀五年尚書令陳蕃/薦五處士按二年胡廣已為太尉五年蕃已為光祿勲)
(今置在是年從范/書去廣名從袁紀)帝悉以安車𤣥纁備禮徵之皆不至
穉家貧常自耕稼非其力不食恭儉義讓所居服其徳
屢辟公府不起陳蕃為豫章太守以禮請署功曹穉不
之免(不辭/免也)既謁而退蕃性方峻不接賔客唯穉來特設
一榻去則縣之(榻坐榻也亦謂/之牀縣讀曰懸)後舉有道(有道舉見五/十卷安帝建)
(光元/年)家拜太原太守(賢曰就家/而拜之也)皆不就穉雖不應諸公
之辟然聞其死喪輒負笈赴弔(笈極/曄翻)常於家豫灸雞一
隻以一兩綿絮漬酒中暴乾(暴步木翻日/曬也乾音干)以裹雞徑到
所赴冢隧外以水漬綿使有酒氣斗米飯白茅為藉以
雞置前醊酒畢(醊株衛翻/酹酒也)留謁則去(謁猶/刺也)不見喪主肱
與二弟仲海季江俱以孝友著聞(聞音/問)常同被而寢不
應徵聘肱嘗與弟季江俱詣郡夜於道為盜所刼欲殺
之肱曰弟年幼父母所憐又未聘娶願殺身濟弟季江
曰兄年徳在前家之珍寳國之英俊乞自受戮以代兄
命盜遂兩釋焉但掠奪衣資而已既至郡中見肱無衣
服怪問其故肱託以他辭終不言盜盜聞而感悔就精
廬求見徵君(賢曰精廬即精舍也以其/嘗䝉徵聘故稱為徴君)叩頭謝罪還所
略物肱不受勞以酒食而遣之(勞力/到翻)帝既徵肱不至乃
下彭城(下遐/稼翻)使畫工圖其形狀肱卧於幽闇以被韜面
(賢曰韜/藏也)言患眩疾不欲出風工竟不得見之閎安之𤣥
孫也(袁安歴事明章/和以忠篤稱)苦身修節不應辟召著隠居講授
不修世務曇繼母苦烈曇奉之逾謹得四時珍玩未嘗
不先拜而後進鄉里以為灋帝又徵安陽魏桓(安陽縣/屬汝南)
(郡/)其鄉人勸之行桓曰夫干祿求進所以行其志也今
後宫千數其可損乎廐馬萬匹其可減乎左右權豪其
可去乎(去羌/吕翻)皆對曰不可桓乃慨然歎曰使桓生行死
歸於諸子何有哉(賢曰若迕時强諫死而後/歸於諸勸行者復何益也)遂隠身不
出　帝既誅梁冀故舊恩私多受封爵追贈皇后父鄧
香為車騎將軍封安陽侯更封后母宣為昆陽君兄子
康秉皆為列侯宗族皆列校郎將(列校謂北軍五校尉/郎將即三署中郎將)
(校户/教翻)賞賜以巨萬計中常侍侯覽上縑五千匹(上時掌/翻下同)
帝賜爵關内侯又託以與議誅冀(與讀/曰豫)進封高鄉侯又
封小黄門劉普趙忠等八人為鄉侯自是權埶專歸宦
官矣五侯尤貪縱傾動内外時災異數見(數所角翻/見賢遍翻)白
馬令甘陵李雲露布上書移副三府(白馬縣屬東郡賢/曰露布謂不封之)
(也并以副本/上三公府也)曰梁冀雖恃權專擅虐流天下今以罪行
誅猶召家臣搤殺之耳(家臣謂猶古之家/相也搤乙革翻)而猥封謀臣
萬户以上(謂單超等/五侯也)髙祖聞之得無見非(謂髙祖之約/非有功不侯)
西北列將得無解體(賢曰列將謂皇/甫規叚熲等)孔子曰帝者諦也
(春秋運斗樞曰五帝修名立功修徳成化統調隂陽招/類使神故稱帝帝之為言諦也鄭𤣥注云審諦於物色)
(也/)今官位錯亂小人諂進財貨公行政化日損尺一拜
用(賢曰尺一之板謂詔策也見漢官儀/又曰尺一謂板長尺一以寫詔書也)不經御省(御進/也省)
(悉井翻猶今/言省審也)是帝欲不諦乎帝得奏震怒下有司逮雲
(下遐稼/翻下同)詔尚書都䕶劒㦸送黄門北寺獄(都總也䕶監/也詔尚書總)
(監左右都候劒㦸士防送雲詔獄也或曰都䕶/當作都候賢曰前書音義曰北寺獄即若盧獄)使中常
侍管霸與御史廷尉雜考之時𢎞農五官掾杜衆傷雲
以忠諫獲罪(續漢志郡有五官掾/署功曹及諸曹事)上書願與雲同日死
帝愈怒遂并下廷尉大鴻臚陳蕃上疏曰李雲所言雖
不識禁忌干上逆㫖其意歸於忠國而已昔髙祖忍周
昌不諱之諫(謂周昌比髙/祖於桀紂也)成帝赦朱雲腰領之誅(事見/三十)
(二卷成帝/元延元年)今日殺雲臣恐剖心之譏復議於世矣(謂暴/如商)
(受剖賢人之心也/復扶又翻下同)太常楊秉雒陽市長沐茂(漢官儀曰/雒陽市長)
(秩四百石屬大司農沐音木集韻曰/姓也風俗通漢有東平太守沐寵)郎中上官資並上
疏請雲帝恚甚(恚於/避翻)有司奏以為大不敬(葢三公及/尚書奏也)詔
切責蕃秉免歸田里茂資貶秩二等時帝在濯龍池(濯/龍)
(池在濯龍園/中近北宫)管霸奏雲等事霸跪言曰李雲草澤愚儒
杜衆郡中小吏出於狂戇不足加罪(戇陟/降翻)帝謂霸曰帝
欲不諦是何等語而常侍欲原之邪顧使小黄門可其
奏雲衆皆死獄中(霸跪奏若為雲等言/而獄辭則致之死也)於是嬖寵益横
太尉瓊自度力不能制(横户孟翻/度徒洛翻)乃稱疾不起上疏曰
陛下即位以來未有勝政(言政事未有以/勝於前朝也)諸梁秉權豎
宦充朝(朝直/遙翻)李固杜喬既以忠言横見殘滅而李雲杜
衆復以直道繼踵受誅(横户孟翻/復扶又翻)海内傷懼益以怨結
朝野之人以忠為諱尚書周永素事梁冀假其威勢見
冀將衰乃陽毁示忠(陽毁梁氏以/示忠於帝室)遂因姦計亦取封侯
(周永與尹勲同/封侯注見上)又黄門挾邪羣輩相黨自冀興盛腹背
相親朝夕圖謀共搆姦軌臨冀當誅無可設巧復託其
惡以要爵賞(要一/遙翻)陛下不加清徵(范書黄瓊傳徵作澂/澂與澄同譬之水也)
(若清澂則塵翳在上滓/濁在下不可得而混矣)審别真偽(别彼/列翻)復與忠臣並時
顯封粉墨雜糅(糅汝/救翻)所謂抵金玉於砂礫(賢曰抵投/也音紙)碎
珪璧於泥塗四方聞之莫不憤歎臣世荷國恩(瓊父香/為尚書)
(令甚為和帝所/親重荷下可翻)身輕位重敢以垂絶之日陳不諱之言
書奏不納　冬十月壬申上行幸長安　中常侍單超
疾病壬寅以超為車騎將軍(孫程之死追贈車騎將/軍今及超之生存授之)
十二月己巳上還自長安　燒當燒何當煎勒姐等八
種羌冦隴西金城塞(姐音紫又音且/也翻種章勇翻)䕶羌校尉叚熲擊
破之追至羅亭(賢曰東觀記曰追到積石山/即與羅亭相近在今鄯州)斬其酋豪
以下二千級獲生口萬餘人(酋慈/由翻)　詔復以陳蕃為光
祿勲楊秉為河南尹單超兄子匡為濟隂太守(濟子/禮翻)負
埶貪放兖州刺史第五種使從事衛羽案之(百官志十/二州刺史)
(皆有從事史員職畧與司隸同無都官從事其功曹從/事為治中從事其部郡國從事每郡國各一人主督促)
(文書察舉非法皆州/自辟除通為百石)得臧五六千萬種即奏匡并以劾
超匡窘迫賂客任方刺羽(劾户槩翻/又户得翻)羽覺其姦捕方囚
繫雒陽匡慮楊秉窮竟其事宻令方等突獄亡走尚書
召秉詰責秉對曰方等無狀釁由單匡乞檻車徵匡考
覈其事則姦慝蹤緒必可立得秉竟坐論作左校(校户/教翻)
時泰山賊叔孫無忌冦暴徐兖州郡不能討單超以是
陷第五種坐徙朔方(作考異曰楊秉傳作超弟宦者傳/  弟子今從第五種傳范書李雲)
(死在延熹三年春袁紀在二年秋按楊秉傳三年坐救/雲免歸田里其年冬復徴拜河南尹坐單匡使客任方)
(刺衛羽繫獄亡走論作左校第五種傳匡遣客刺羽超/積忿以事陷種若如范書則雲死時單超已卒何得更)
(能陷種又雲書所論者立鄧后與封五侯事皆在二年/袁紀似近之種傳又云衛羽為種説叔孫無忌無忌率)
(其黨與三千餘人降按帝紀延熹三年十一月無忌攻/殺都尉侯章又臧旻訟種書稱種所坐盜賊公負筋力)
(未就然則種必不能/降無忌此説妄也)超外孫董援為朔方太守稸怒以
待之(稸與/蓄同)種故吏孫斌知種必死(斌與/彬同)結客追種及於
太原刼之以歸亡命數年㑹赦得免種倫之曽孫也(第/五)
(倫歴事/光明)是時封賞踰制内寵猥盛陳蕃上疏曰夫諸侯
上象四七(賢曰上象四七謂二十/八宿各主諸侯之分野)藩屏上國(屏必/郢翻)髙祖
之約非功臣不侯而聞追録河南尹鄧萬世父遵之微
功(帝以鄧后故録遵破羌之/功紹封萬世為南鄉侯)更爵尚書令黄雋先人之
絶封近習以非義授邑左右以無功傳賞至乃一門之
内侯者數人故緯象失度隂陽謬序(緯于/貴翻)臣知封事已
行(封事謂封/爵之事也)言之無及誠欲陛下從是而止又采女數
千(皇后紀曰光武中興六宫稱號唯皇后貴人貴人金/印紫綬奉不過粟數十斛又置美人宫人采女三等)
(並無爵嵗時賞賜充給/今采女數千女寵盛矣)食肉衣綺脂油粉黛不可貲計
(賢曰貲量也/衣於既翻)鄙諺言盜不過五女門以女貧家也今後
宫之女豈不貧國乎帝頗采其言為出宫女五百餘人
(為于/偽翻)但賜雋爵關内侯而封萬世南鄉侯帝從容問侍
中陳留爰延朕何如主也(從千/容翻)對曰陛下為漢中主(中/主)
(為中材之主言可以上可/以下顧輔佐者何如耳)帝曰何以言之對曰尚書令
陳蕃任事則治中常侍黄門與政則亂(與讀/曰豫)是以陛下
可與為善可與為非(前書曰齊桓公管仲相之則霸豎/刁輔之則亂可與為善可與為惡)
(是謂/中人)帝曰昔朱雲廷折欄檻(折而/設翻)今侍中面稱朕違敬
聞闕矣拜五官中郎將累遷大鴻臚(臚陵/如翻)㑹客星經帝
坐(帝坐一星在太微/宫中坐徂卧翻)帝宻以問延延上封事曰陛下以
河南尹鄧萬世有龍潛之舊封為通侯恩重公卿惠豐
宗室加頃引見與之對博(博塞之/戲也)上下媟黷有虧尊嚴
(媟私/列翻)臣聞之帝左右者所以咨政徳也善人同處則日
聞嘉訓(處昌/吕翻)惡人從游則日生邪情惟陛下逺讒䛕之
人(逺于/願翻)納謇謇之士則災變可除帝不能用延稱病免
歸
三年春正月丙申赦天下詔求李固後嗣初固既策罷
(事見上卷質/帝本初元年)知不免禍乃遣三子基兹燮皆歸鄉里時
燮年十三姊文姬為同郡趙伯英妻見二兄歸具知事
本(事本謂事之/所由生也)黙然獨悲曰李氏滅矣自太公已來(賢/曰)
(太公謂祖/父郃也)積徳累仁何以遇此宻與二兄謀豫藏匿燮
(先事而圖/之曰豫)託言還京師人咸信之有頃難作(難乃/旦翻)州郡
收基兹皆死獄中文姬乃告父門生王成曰君執義先
公有古人之節今委君以六尺之孤(賢曰六尺謂/年十五以下)李氏
存滅其在君矣成乃將燮乘江東下入徐州界變姓名
為酒家傭而成賣卜於市各為異人隂相徃來積十餘
年梁冀既誅燮乃以夲末告酒家酒家具車重厚遣之
(重直用翻/下重至同)燮皆不受遂還鄉里追行喪服姊弟相見悲
感傍人姊戒燮曰吾家血食將絶弟幸而得濟豈非天
邪宜杜絶衆人勿妄徃來慎無一言加於梁氏加梁氏
則連主上禍重至矣唯引咎而已(婦人之識丈夫/有所不及焉)燮謹
從其誨後王成卒燮以禮葬之每四節為設上賔之位
而祠焉(四節之祠謂四時/之祭也為于偽翻)　丙午新豐侯單超卒賜東
園祕器棺中玉具(玉具即/玉匣也)及葬發五營騎士將作大匠
起冢塋其後四侯轉横(横户/孟翻)天下為之語曰左回天具
獨坐(回天言權力能回天也賢/曰獨坐言驕貴無偶也)徐卧虎唐雨墯(卧虎言/無人敢)
(攖之也雨之所墯無不沾濕言其流毒徧於天下也定/考異曰太子賢註范書雨墯作兩墯云隨意所為不)
(也諸夲兩或作雨按雨墯者謂其/性急暴如雨之墯無有常處也)皆競起第宅以華侈
相尚其僕從皆乘牛車而從列騎(僕從才/用翻)兄弟姻戚宰
州臨郡辜較百姓與盜無異(較與𣙜/同音角)虐徧天下民不堪
命故多為盜賊焉中常侍侯覽小黄門段珪皆有田業
近濟北界(近其靳翻/濟子禮翻)僕從賔客劫掠行旅濟北相滕延
一切收捕殺數十人陳尸路衢覽珪以事訴帝延坐徵
詣廷尉免左悺兄勝為河東太守皮氏長京兆趙岐恥
之(皮氏縣屬河東郡賢曰故城在/今絳州龍門縣西長知兩翻)即日棄官西歸唐衡
兄玹為京兆尹(玹音/𤣥)素與岐有隙收岐家屬宗親陷以
重灋盡殺之岐逃難四方(難乃/旦翻)靡所不歴自匿姓名賣
餅北海市中安丘孫嵩見而異之(安丘縣屬/北海郡)載與俱歸
藏於複壁中及諸唐死遇赦乃敢出(今孟子古註岐所/註也其發題辭亦)
(敘逃難/之事)　閏月西羌餘衆復與燒何大豪冦張掖(復扶/又翻)
晨薄校尉段熲軍熲下馬大戰至日中刀折矢盡(折而/設翻)
虜亦引退熲追之且鬬且行晝夜相攻割肉食雪四十
餘日遂至積石山(郡國志積石山在隴西郡河關縣西/南賢曰積石山在今鄯州龍支縣南)
(禹貢云導河積/石即此是也)出塞二千餘里斬燒何大帥降其餘衆
而還(帥師類翻降/户江翻下同)　夏五月甲戌漢中山崩　六月辛
丑司徒祝恬薨　秋七月以司空盛允為司徒太常虞
放為司空　長沙蠻反屯益陽零陵蠻冦長沙　九真
餘賊屯據日南衆轉强盛詔復拜桂陽太守夏方為交
趾刺史(復扶又翻/夏户雅翻)方威惠素著冬十一月日南賊二萬
餘人相率詣方降　勒姐零吾種羌圍允街(姐音紫又/且也翻零)
(音憐種章勇/翻允音鈆)段熲擊破之　泰山賊叔孫無忌攻殺都
尉侯章遣中郎將宗資討破之詔徵皇甫規拜泰山太
守規到官廣設方畧冦虜悉平
四年春正月辛酉南宫嘉徳殿火戊子丙署火(百官志/丙署長)
(七人秩四百石黄綬宦/者為之主中宫别處)大疫　二月壬辰武庫火　司
徒盛允免以大司農种暠為司徒(年考異曰袁紀在去/  按祝恬薨後有盛)
(允允免暠為司徒相去半/年袁紀誤也今從范書)　三月太尉黄瓊免　夏四
月以太常沛國劉矩為太尉初矩為雍丘令(雍丘屬陳/留郡故杞)
(國/也)以禮讓化民有訟者常引之於前提耳訓告以為忿
恚可忍(恚於/避翻)縣官不可入使歸更思訟者感之輒各罷
去　甲寅封河間孝王子參户亭侯博為任城王奉孝
王後(賢曰杜預註左傳曰今丹水縣北有三户亭故城/在今鄧州内鄉縣西南元嘉元年任城王崇薨無)
(子國絶今以博紹封河間/孝王開也任城孝王尚也)　五月辛酉有星孛于心(晉/書)
(天文志心三星中星曰明堂天子位/前星為太子後星為庶子孛蒲内翻)　丁卯原陵長壽
門火(原陵光/武陵)　己卯京師雨雹(雨于/具翻)　六月京兆扶風
及涼州地震　庚子岱山及博尤來山並穨裂(岱山在/博縣西)
(北賢曰徂來山一名尤來山博今博城縣余按二山並/在博縣界而先書岱山以尤來山繫之博者岱宗人皆)
(知之而尤來山則容有不知/其在博縣界者故書法如此)　己酉赦天下　司空虞
放免以前太尉黄瓊為司空　犍為屬國夷冦鈔百姓
(永初元年以犍為南部都尉為犍為屬/國都尉領朱提漢陽二縣犍居言翻)益州刺史山昱
擊破之(姓譜山古烈山氏之後一曰周/有山師掌山林後以官為氏)　零吾羌與先
零諸種反冦三輔(種章/勇翻)　秋七月京師雩(公羊傳曰/雩旱祭也)減
公卿已下奉貣王侯半租(孔穎達曰已與以字本同洪/氏𨽻釋曰濟隂太守孟郁修)
(堯廟碑其文有曰非所以表神聖曰以一太牢春秋秩/祠曰是以好道之徒自逺方集其字皆作以曰已章聖)
(徳曰敦我已徳厲我已仁字皆作已已以義同而字搆/異體足以知自漢至唐已以二字通用矣奉扶用翻貣)
(吐得翻/假借也)占賣關内侯(占之/贍翻)虎賁羽林緹騎營士五大夫
錢各有差(緹他弟翻/又音啼)　九月司空黄瓊免以大鴻臚東
萊劉寵為司空寵嘗為㑹稽太守(㑹工外翻/守式又翻)簡除煩苛
禁察非法郡中大治(治直/吏翻)徵為將作大匠山隂縣有五
六老叟自若邪山谷間出(賢曰若邪在今越州㑹/稽縣東南邪讀曰耶)人齎
百錢以送寵曰山谷鄙生未嘗識郡朝(朝直遙翻郡聽/事曰郡朝公府)
(聽事曰/府朝)他守時吏發求民間至夜不絶或狗吠竟夕民
不得安自明府下車以來狗不夜吠民不見吏年老遭
值聖明今聞當見棄去故自扶奉送寵曰吾政何能及
公言邪勤苦父老為人選一大錢受之(今越州城西四/十五里錢清鎮)
(即父老送寵/處為于偽翻)　冬先零沈氐羌與諸種羌冦并涼二州
(種章勇/翻下同)校尉段熲將湟中義從討之(湟中有義從胡即/小月氐胡也從才)
(用/翻)涼州刺史郭閎貪共其功稽固熲軍(賢曰稽固/猶停留也)使不
得進義從役乆戀鄉舊皆悉叛歸郭閎歸罪於熲熲坐
徵下獄輸作左校(下遐/稼翻)以濟南相胡閎代為校尉胡閎
無威略羌遂陸梁覆沒營塢(賢曰説文曰塢小障也/一曰庳城也音烏古翻)轉
相招結唐突諸郡冦患轉盛泰山太守皇甫規上疏曰
今猾賊就滅泰山略平復聞羣羌並皆反逆(復扶/又翻)臣生
長邠岐年五十有九(長知兩翻/邠悲中翻)昔為郡吏再更叛羌豫
籌其事有誤中之言(謂知馬賢必敗也事見五十二卷/順帝永和五年更工衡翻中竹仲)
(翻/)臣素有痼疾恐犬馬齒窮不報大恩願乞宂官(宂而/隴翻)
備單車一介之使勞來三輔(使疏吏翻勞力/到翻來力代翻)宣國威澤
以所習地形兵埶佐助諸軍臣窮居孤危之中坐觀郡
將已數十年自鳥䑕至于東岱其病一也(賢曰郡將郡/守也鳥䑕山)
(名在今渭州西即先零羌冦鈔處也東岱為㤗山叔孫/無忌反處也皆由郡守不加綏撫致使反叛其病一也)
(爾雅翼鳥䑕同穴之中渭水出焉其鳥為鵌其䑕為鼵/鼵如人家䑕而短尾䳜似鵽而小黄黑色入地三四尺)
(䑕在内鳥在外在隴西首陽縣沙州記云寒嶺/去太陽川三十里有鳥䑕同穴之山將即亮翻)力求猛
敵不如清平勤明孫吳未若奉法(賢曰言若求猛敵不/如撫以清平之政明)
(習兵書不如郡守/奉法使之無反也)前變未逺臣誠戚之(賢曰戚憂也/前變謂羌反)是
以越職盡其區區詔以規為中郎將持節監關西兵討
零吾等(監古/銜翻)十一月規擊羌破之斬首八百級先零諸
種羌慕規威信相勸降者十餘萬(降户江/翻下同)
五年春正月壬午南宫丙署火　三月沈氐羌冦張掖
酒泉皇甫規發先零諸種羌共討隴右(零音/憐)而道路隔
絶軍中大疫死者十三四規親入庵廬(庵草屋廬寄舍/也毛晃曰結草)
(木曰菴在/野曰廬)巡視將士三軍感悦東羌遂遣使乞降涼州
復通(復扶乂/翻下同)先是安定太守孫雋受取狼藉屬國都尉
李翕督軍御史張禀多殺降羌(李翕葢安定屬國都尉/然志無安定屬國以御)
(史督軍故曰督軍御史先悉薦翻爾雅/翼狼貪猛之獸聚物而不整故稱狼籍)涼州刺史郭閎
漢陽太守趙熹並老弱不任職(任音/壬)而皆倚恃權貴不
遵法度規到悉條奏其罪或免或誅羌人聞之翕然反
善沈氐大豪滇昌飢恬等十餘萬口復詣規降(滇音顛/復扶又)
(翻/)　夏四月長沙賊起冦桂陽蒼梧　乙丑恭陵東闕
火(恭陵安/帝陵)戊辰虎賁掖門火(賁音/奔)五月康陵園寢火(康/陵)
(殤帝/陵)　長沙零陵賊入桂陽蒼梧南海交趾刺史及蒼
梧太守望風逃犇遣御史中丞盛修督州郡募兵討之
不能克　乙亥京師地震　甲申中藏府丞祿署火(百/官)
(志中藏府掌中幣/帛金銀諸貨物)秋七月己未南宫承善闥火　鳥吾
羌冦漢陽隴西金城諸郡兵討破之　艾縣賊攻長沙
郡縣(艾縣屬豫章郡賢曰故城在今洪州建昌縣按今/洪州分寧夲漢艾縣又按宋白續通典分寧縣夲)
(武寧縣武寧縣夲漢西安縣西安縣後漢建安中分海/昏縣立而建昌縣乃永元中分海昏立在建安之前當)
(是時艾縣故在宋元嘉二年廢海昏移/建昌居焉艾故城在建昌界賢注是也)殺益陽令衆至
萬餘人謁者馬睦督荆州刺史劉度撃之軍敗睦度犇
走零陵蠻亦反冬十月武陵蠻反冦江陵南郡太守李
肅犇走主簿胡爽扣馬首諫曰蠻夷見郡無儆備故敢
乘間而進(間古/莧翻)明府為國大臣連城千里舉旗鳴鼓應
聲十萬奈何委符守之重而為逋逃之人乎肅拔刃向
爽曰掾促去(掾俞/絹翻)太守今急何暇此計爽抱馬固諫肅
遂殺爽而走帝聞之徵肅棄市度睦減死一等復爽門
閭(復方目翻除/其賦役也)拜家一人為郎尚書朱穆舉右校令山
陽度尚為荆州刺史(右校令掌右工徒秩六百石屬將/作大匠趙明誠金石録有荆州刺)
(史度尚碑云其先出自顓頊與楚同姓熊缺之後又曰/統國法度按元和姓纂古掌度之官因以命氏不言其)
(與楚同/姓也)辛丑以太常馮緄為車騎將軍將兵十餘萬討
武陵蠻(緄古夲翻騎考異曰帝紀三年十二月武陵蠻/冦江陵車  將軍馮緄討皆降散荆州刺史度)
(尚討長沙蠻平之此事當/在今年三月重出誤也)先是所遣將帥宦官多陷以
折耗軍資徃徃抵罪(先悉薦翻/折而設翻)緄願請中常侍一人監
軍財費尚書朱穆奏緄以財自嫌失大臣之節有詔勿
劾(監古衘翻劾户/槩翻又户得翻)緄請前武陵太守應奉與俱拜從事
中郎(將軍出征從事/中郎職參謀議)十一月緄軍至長沙賊聞之悉詣
營乞降進撃武陵蠻夷斬首四千餘級受降十餘萬人
荆州平定(降户/江翻)詔書賜錢一億固讓不受振旅還京師
推功於應奉薦以為司隸校尉而上書乞骸骨朝廷不
許　滇那羌冦武威張掖酒泉(滇音/顛)　太尉劉矩免以
太常楊秉為太尉　皇甫規持節為將還督鄉里既無
他私惠而多所舉奏又惡絶宦官不與交通(惡烏/路翻)於是
中外並怨遂共誣規貨賂羣羌令其文降(賢曰謂以文/簿虚降非真)
(心也降/户江翻)帝璽書誚讓相屬(屬之/欲翻)規上書自訟曰四年之
秋戎醜蠢戾(賢曰蠢動/也戾乖也)舊都懼駭(舊都謂/長安)朝廷西顧臣
振國威靈羌戎稽首(稽音/啟)所省之費一億以上以為忠
臣之義不敢告勞(詩小雅曰宻勿從事不敢/告勞無罪無辜讒口囂囂)故恥以片
言自及微効然比方先事(賢曰先事謂/前輩敗將也)庶免罪悔前踐
州界先奏孫雋李翕張禀旋師南征又上郭閎趙熹陳
其過惡埶據大辟(上時掌翻/辟毗亦翻)凡此五臣支黨半國其餘
墨綬下至小吏所連及者復有百餘吏託報將之怨(郡/守)
(謂之郡將復扶/又翻將即亮翻)子思復父之恥載贄馳車懐糧步走交
構豪門競流謗讟云臣私報諸羌讎以錢貨(讎是周/翻償也)若
臣以私財則家無擔石(擔都/濫翻)如物出於官則文簿易考
(易以/豉翻)就臣愚惑信如言者前世尚遺匈奴以宫姬(謂元/帝以)
(王昭君賜呼韓邪/單于也遺于季翻)鎮烏孫以公主(謂武帝以江都王建/女細君妻烏孫王昆)
(莫/也)今臣但費千萬以懐叛羌則良臣之才畧兵家之所
貴將有何罪負義違理乎自永初以來將出不少(將出/即亮)
(翻少詩/沼翻)覆軍有五(謂鄧隲敗於冀西任尚敗於平襄司/馬鈞敗於丁奚城馬賢敗於射姑山)
(趙冲敗於/鸇隂河)動資巨億有旋車完封(賢曰言覆軍之將旋/師之日多載珍寳封)
(印完全便入權門余謂此言以朝廷供/軍之金幣不發封識而輸之權門也)寫之權門而名
成功立厚加爵封今臣還督本土糾舉諸郡絶交離親
戮辱舊故衆謗隂害固其宜也帝乃徵規還拜議郎論
功當封而中常侍徐璜左悺欲從求貨數遣賔客就問
功狀(數所/角翻)規終不答璜等忿怒陷以前事(前事即誣/毁之事也)下
之於吏官屬欲賦斂請謝(下遐稼翻/斂力贍翻)規誓而不聽遂以
餘冦不絶坐繫廷尉論輸左校(校户/教翻)諸公及太學生張
鳳等三百餘人詣闕訟之㑹赦歸家
六年春二月戊午司徒种暠薨　三月戊戌赦天下以
衛尉潁川許栩為司徒　夏四月辛亥康陵東署火
五月鮮卑冦遼東屬國　秋七月甲申平陵園寢火(平/陵)
(昭帝/陵)　桂陽賊李研等冦郡界武陵蠻復反太守陳奉
討平之宦官素惡馮緄(復扶又翻/惡烏路翻)八月緄坐軍還盜賊
復發免　冬十月丙辰上校獵廣成遂幸函谷關上林
苑光祿勲陳蕃上疏諫曰安平之時遊畋宜有節况今
有三空之戹哉田野空朝廷空倉庫空加之兵戎未戢
四方離散是陛下焦心毁顏坐以待旦之時也(毁顏謂/面有憂)
(色臨于臣民之/上無以為顏也)豈宜揚旗曜武騁心輿馬之觀乎又前
秋多雨民始種麥今失其勸種之時而令給驅禽除路
之役非賢聖恤民之意也書奏不納　十一月司空劉
寵免十二月以衛尉周景為司空景榮之孫也時宦官
方熾景與太尉楊秉上言内外吏職多非其人舊典中
臣子弟不得居位秉埶而今枝葉賔客(枝葉謂中/臣族親也)布列
職署(署官/舍也)或年少庸人典據守宰上下忿患四方愁毒
可遵用舊章退貪殘塞災謗(塞悉/則翻)請下司隸校尉中二
千石城門五營校尉北軍中候各實覈所部(司隸校尉/部三輔三)
(河𢎞農中二千石列卿也各率其屬城門校尉部十二/城門司馬門候五營校尉屯騎越騎步兵長水射聲也)
(各有司馬員吏北軍中/候掌監五營下遐稼翻)應當斥罷自以狀言三府㢘察
有遺漏續上(言各官實覈所部以當斥罷者言之公府/更察其遺漏者續上狀使無有佚罰者上)
(時掌/翻)帝從之於是秉條奏牧守青州刺史羊亮等五十
餘人或死或免天下莫不肅然　詔徵皇甫規為度遼
將軍初張奐坐梁冀故吏免官禁錮凡諸交舊莫敢為
言唯規薦舉前後七上(為于偽翻/上時掌翻)由是拜武威太守及
規為度遼到營數月上書薦奐才畧兼優宜正元帥(元/帥)
(謂度遼/將軍也)以從衆望若猶謂愚臣宜充舉事者願乞宂官
以為奐副朝廷從之以奐代規為度遼將軍以規為使
匈奴中郎將(使疏/吏翻)　西州吏民守闕為前䕶羌校尉段
熲訟寃者甚衆㑹滇那等諸種羌益熾涼州幾亡(滇音/顛種)
(章勇翻幾/居希翻)乃復以熲為䕶羌校尉　尚書朱穆疾宦官
恣横(横户/孟翻)上疏曰按漢故事中常侍參選士人建武以
後乃悉用宦者自延平以來浸益貴盛假貂璫之飾處
常伯之任(賢曰璫以金為之當冠前附以金蟬也漢官/儀曰中常侍秦官也漢興或用士人銀璫左)
(貂光武以後專任宦者右貂/金璫常伯侍中處昌吕翻)天朝政事一更其手(朝直/遙翻)
(更工/衡翻)權傾海内寵貴無極子弟親戚並荷榮任(荷下/可翻)放
濫驕溢莫能禁禦窮破天下空竭小民愚臣以為可悉
罷省遵復徃初更選海内清淳之士明達國體者以補
其處即兆庶黎萌䝉被聖化矣(被皮/義翻)帝不納後穆因進
見(見賢/遍翻)復口陳曰臣聞漢家舊典置侍中中常侍各一
人省尚書事(復扶又翻賢曰省/覽也省悉井翻)黄門侍郎一人傳發書
奏(賢曰傳/通也)皆用姓族(賢曰引用士/人有族望者)自和熹太后以女主
稱制不接公卿乃以閹人為常侍小黄門通命兩宫自
此以來權傾人主窮困天下宜皆罷遣博選耆儒宿徳
與參政事帝怒不應穆伏不肯起左右傳出(賢曰傳/聲令出)良
乆乃趨而去自此中官數因事稱詔詆毁之(數所/角翻)穆素
剛不得意居無幾憤懣發疽卒(幾居/豈翻)
　
　
　
　
　
　
　
　
　
　
　
　
　
　
　
　資治通鑑卷五十四
