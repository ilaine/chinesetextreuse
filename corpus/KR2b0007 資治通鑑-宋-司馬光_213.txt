
　資治通鑑卷二百十二　　宋　司馬光　撰
　　　　　　　　　　　　　　胡三省　音注
　唐紀二十八(起著雍敦牂盡㫋/䝉赤奮若凡八年)
　　𤣥宗至道大聖大明孝皇帝上之下
開元六年春正月辛丑突厥毗伽可汗來請和許之(厥/九)
(勿翻伽求迦翻可/從刋入聲汗音寒)　廣州吏民為宋璟立遺愛碑(去年/宋璟)
(自廣州入相為于/偽翻璟居永翻)璟上言臣在州無它異迹今以臣光
寵成彼諂䛕欲革此風望自臣始請敕下禁止(上時掌/翻下遐)
(稼/翻)上從之於是它州皆不敢立　辛酉敕禁惡錢(武徳/四年)
(鑄開元通寳錢其後盗鑄漸起顯慶五年以惡錢多官/為市之以一善錢售五惡錢民間藏惡錢以待禁弛乾)
(封以後私錢犯法日蕃有以舟筏鑄于江中者詔所在/納惡錢而姦亦不息武后時錢非穿宂及鐵錫銅液皆)
(得用之熟銅排斗沙澀之錢皆售自是盗鑄蜂起吏莫/能捕先天之際兩京錢益濫或鎔錫模錢須㬰百十故)
(禁/之)重二銖四分以上乃得行歛人間惡錢鎔之更鑄如
式錢(更工/衡翻)於是京城紛然賣買殆絶宋璟蘇頲請出太
府錢二萬緡置南北市以平價買百姓不售之物可充
官用者及聽兩京百官豫假俸錢庶使良錢流布人間
從之(頲他鼎翻/俸芳用翻)　二月戊子移蔚州横野軍於山北(杜/佑)
(曰横野軍在蔚州東北百四十里去太原九/百里此蓋指言開元所移軍之地蔚紆勿翻)屯兵三萬
為九姓之援以拔曵固都督頡質略同羅都督毗伽末
啜霫都督比言囘紇都督夷健頡利發僕固都督曵勒
歌等各出騎兵為前後左右軍討擊大使(頡户結翻啜/陟劣翻霫而)
(立翻騎竒寄翻/使疏吏翻下同)皆受天兵軍節度(天兵軍在并州城中/  考異曰實録壬辰)
(制大舉擊突厥五都督及㧞悉密金山道總管處木昆/執米啜堅昆都督骨篤禄毗伽契丹都督李失活奚都)
(督李大酺及黙啜之子右賢王黙特勒逾輸等夷夏之/師凡三十萬並取朔方道大總管王晙節度而於後俱)
(不見出師勝敗按此年正月突厥請和帝有答詔而二/月伐之恐無此事舊紀及王晙突厥傳皆無此月出兵)
(事新突厥傳云黙棘連遣使請和帝以不情答而不許/俄下詔伐之以王晙統之期以八年並集稽落水上行)
(兵□密不應前二年半先下/詔蓋取實録附會舊傳耳)有所討捕量宜追集(量音/良)
無事各歸部落營生仍常加存撫　三月乙巳徴嵩山
處士盧鴻入見(見賢/遍翻)拜諫議大夫鴻固辭(傳考異曰舊/  作盧鴻一)
(本紀新𫝊皆作鴻按中岳真/人劉君碑云盧鴻撰今從之)　天兵軍使張嘉貞入朝
(朝直/遥翻)有告其在軍奢僭及贓賄者按驗無狀上欲反坐
吿者(反坐者以誣告/人所得罪坐之)嘉貞奏曰今若罪之恐塞言路(塞/悉)
(則/翻)使天下之事無由上逹願特赦之其人遂得减死上
由是以嘉貞為忠有大用之意(為張嘉貞/入相張本)　有薦山人
范知璿文學者并獻其所為文(璿從/宣翻)宋璟判之曰觀其
良宰論頗渉佞䛕(良宰論葢稱/美當時宰相)山人當極言讜議(讜音/黨)
豈宜偷合茍容文章若髙自宜從選舉求試不可别奏
　夏四月戊子河南參軍鄭銑朱陽丞郭仙舟投匭獻
詩(河南參軍河南府參軍也唐制諸府州諸曹參軍之/外又有參軍事掌出使賛導新志注曰武徳初改行)
(書佐曰行參軍尋又改曰參軍事朱陽漢弘農縣南界/地後魏分置朱陽郡屬析州後周廢郡為縣隋屬𢎞農)
(郡唐龍朔初屬商州萬嵗通/天二年度屬洛州匭居洧翻)敕曰觀其文理乃崇道法
至於時用不切事情宜各從所好(好呼/到翻)並罷官度為道
士　五月辛亥以突騎施都督蘇禄為左羽林大將軍
順國公充金方道經略大使(騎竒/寄翻)　契丹王李失活卒
癸巳以其弟娑固代之(契欺訖翻又音/喫娑素何翻)　秋八月頒鄉
飲酒禮于州縣令毎嵗十二月行之(唐鄉飲酒之禮刺/史為主人先召致)
(仕鄉有徳者謀之賢者為賔其次為介其次為衆賔與/之行禮縣則令為主人鄉之老人年六十以上有徳望)
(者一人為賔次一人為介又其次為三賔又其次為衆/賔年六十者三豆七十者四豆八十者五豆九十者及)
(主人皆六豆主賔介三賔衆賔既升即席工持瑟升自/階就位鼔鹿鳴卒歌笙入立於堂下北面奏南陔乃間)
(歌歌南有嘉魚笙崇丘乃合樂周南闗睢召南鵲巢司/正升自西階賛禮揚觶而戒之以忠孝之本主賔介以)
(下皆再拜奠酬既畢/乃行無筭爵無筭樂)　唐初州縣官俸皆令富户掌錢
出息以給之息至倍稱多破産者(唐初在京諸司官及/天下官置公廨本錢)
(以典史主之收贏十之七富户幸免/徭役貧者破産甚衆稱音尺證翻)祕書少監崔沔上
言請計州縣官所得俸于百姓常賦之外㣲有所加以
給之(時沔請計户均出每/丁加升尺以給之)從之　冬十一月辛卯車駕
至西京　戊辰吐蕃奉表請和乞舅甥親署誓文(吐蕃/以尚)
(文成公主與唐為舅/甥之國吐從暾入聲)又令彼此宰相皆著名于其上
宋璟奏括州員外司馬李邕儀州司馬鄭勉並有才略
文詞(先天元年避帝名/改箕州為儀州)但性多異端好是非改變若全
引進則咎悔必至若長棄捐則才用可惜請除渝硤二
州刺史又奏大理卿元行冲素稱才行初用之時實允
僉議當事之後頗非稱職請復以為左散騎常侍以李
朝隱代之(好呼到翻行下孟翻稱尺證翻復扶/又翻散悉亶翻騎竒寄翻朝直遥翻)陸象先
閑於政體寛不容非請以為河南尹從之
七年春二月俱密王那羅延(俱密國治山中在吐火羅/東北南臨黒河其王突厥)
(延陁/種)康王烏勒伽安王篤薩波提(杜佑曰康國在米國/西南三百餘里漢康)
(居/國)皆上表言為大食所侵掠乞兵救援　敕太府及府
縣出粟十萬石糶之(府謂京兆府縣謂京縣/及畿縣也糶他弔翻)以歛人間
惡錢送少府銷毁　三月乙卯以左武衛大將軍檢校
内外閑廏使苑内營田使王毛仲行太僕卿(初唐以尚/乘局掌内)
(外閑廐之馬十二閑既置内外閑廄使専掌御馬因以/尚乘局𨽻閑廐使苑内諸監本𨽻司農寺今亦𨽻苑内)
(營田/使)毛仲嚴察有幹力萬騎功臣閑廏官吏皆憚之(騎/竒)
(寄/翻)苑内所收常豐溢上以為能故有寵雖有外第常居
閑廏側内宅上或時不見則悄然若有所失宦官楊思
勗髙力士皆畏避之　渤海王大祚榮卒(録考異曰實/  六月丁夘)
(祚榮卒遣左監門率呉思謙攝鴻盧卿充使弔祭按/此月丙辰已云祚榮卒盖六月方遣思謙弔祭耳)丙
辰命其子武藝襲位　夏四月壬午開府儀同三司祁
公王仁皎薨其子駙馬都尉守一請用竇孝諶例築墳
髙五丈二尺(竇孝諶上外祖/也諶氏壬翻)上許之宋璟蘇頲固爭以
為凖令一品墳髙一丈九尺(髙居/號翻)其陪陵者髙出三丈
而已竇太尉墳議者頗譏其髙大當時無人極言其失
豈可今日復踵而為之(復扶又翻/下蕃復同)昔太宗嫁女資送過
于長公主魏徴進諫太宗既用其言文徳皇后亦賞之
(事見一百九十四卷太/宗貞觀六年長知兩翻)豈若韋庶人崇其父墳號曰酆
陵(事見二百八卷/中宗景龍元年)以自速其禍乎夫以后父之尊欲髙
大其墳何足為難而臣等再三進言者葢欲成中宫之
美耳况今日所為當𫝊無窮永以為法可不慎乎上悦
曰朕每欲正身率下况于妻子何敢私之然此乃人所
難言卿能固守典禮以成朕美埀法將來誠所望也賜
璟頲帛四百匹　五月己丑朔日有食之上素服以俟
變徹樂减膳命中書門下察繫囚賑饑乏勸農功(賑津/忍翻)
辛夘宋璟等奏曰陛下勤恤人隱此誠蒼生之福然臣
聞日食修徳月食修刑親君子逺小人絶女謁除讒慝
所謂修徳也君子耻言浮于行(論語孔子曰君子恥其/言而過其行逺于願翻)
(慝吐得翻/行下孟翻)茍推至誠而行之不必數下制書也(數所角/翻下遐)
(稼/翻)　六月戊辰吐蕃復遣使請上親署誓文上不許曰
昔嵗誓約已定茍信不由𠂻亟誓何益(用左傳語意吐/從暾入聲復扶)
(又翻亟/去吏翻)　秋閏七月右補闕盧履氷上言禮父在為母
服周年則天皇后改服齊衰三年(事見二百二卷髙宗/上元元年為于偽翻)
(齊音咨衰倉囘/翻上時掌翻)請復其舊上下其議(下遐/稼翻)左散騎常侍
禇無量以履氷議為是諸人爭論連年不决八月辛夘
敕自今五服並依䘮服𫝊文(散悉亶翻騎竒/寄翻傳直戀翻)然士大夫
議論猶不息行之各從其意無量歎曰聖人豈不知母
恩之厚乎厭降之禮(厭於/叶翻)所以明尊卑異戎狄也俗情
膚淺不知聖人之心一紊其制誰能正之(紊音/問)　九月
甲寅徙宋王憲為寧王(四年成器/更名憲)上嘗從複道中見衛
士食畢弃餘食于竇中怒欲杖殺之左右莫敢言憲從
容諫曰陛下從複道中窺人過失而殺之臣恐人人不
自安且陛下惡弃食於地者為食可以養人也(憲從千/容翻惡)
(烏路翻為/于偽翻)今以餘食殺人無乃失其本乎上大悟蹶然
起曰㣲兄幾至濫刑(㡬居/希翻)遽釋衛士是日上宴飲極歡
自解紅玉帶并所乘馬以賜憲　冬十月辛夘上幸驪
山温湯癸夘還宫(驪力知翻還從/宣翻又音如字)　壬子冊拜突騎施
蘇禄為忠順可汗(可從刊入/聲汗音寒)　十一月壬申上以岐山
令王仁琛(岐山縣隋置屬/岐州琛丑林翻)藩邸故吏墨敕令與五品官
宋璟奏故舊恩私則有大例除官資厯非無公道仁琛
曏緣舊恩已獲優改今若再䝉超奬遂于諸人不類又
是后族(王仁琛蓋/仁皎羣從)須杜輿言(輿衆/也)乞下吏部檢勘茍無
負犯於格應留請依資稍優注擬從之選人宋元超于
吏部自言侍中璟之叔父冀得優假璟聞之牒吏部云
元超璟之三從叔(三從同髙祖下遐嫁翻/選須絹翻從才用翻)常在洛城不
多參見(見賢/遍翻)既不敢緣尊輒隱又不願以私害公向者
無言自依大例既有聲聽事須矯枉請放(元超兾得饒/假今乃不得)
(留注所謂矯/枉過正也)寧王憲奏選人薛嗣先請授㣲官事下中
書門下(選須絹翻事/下遐嫁翻)璟奏嗣先兩選齋郎雖非灼然應
留以懿親之故固應㣲假官資在景龍中常有墨敕處
分謂之斜封(處昌吕翻/分扶問翻)自大明臨御兹事杜絶行一賞
命一官必是緣功與才皆厯中書門下至公之道唯聖
能行嗣先幸預姻戚不為屈法許臣等商量望付吏部
知不出正敕從之(量音/良)先是朝集使往往齎貨入京師
(先悉/薦翻)及春將還多遷官宋璟奏一切勒還以革其弊
是嵗置劒南節度使領益彭等二十五州
八年春正月丙辰左散騎常侍禇無量卒(按通鑑例惟/公輔書薨偏)
(王者公輔書卒今書禇無量卒以整比羣書未竟改命/元行冲故書以始事  考異曰舊本紀正月甲子朔皇)
(太子加元服壬申右散騎常侍禇無量卒按長厯正月/甲寅朔甲子十一日也唐厯亦云壬申無量卒今從實)
(録/)辛酉命右散騎常侍元行冲整比羣書(比毗/至翻)　侍中
宋璟疾負罪而妄訴不已者悉付御史臺治之(治直/之翻)謂
中丞李謹度曰服不更訴者出之尚訴未已者且繫由
是人多怨者㑹天旱有魃(魃蒲撥翻旱神也神異經曰/南方有人長二三尺袒身目)
(在項上走行如風其名曰魃所見之國大旱/赤地千里一名旱母遇者得之投溷中即死)優人作魃
狀戲於上前問魃何為出對曰奉相公處分(相息亮翻/處昌吕翻)
(分扶/問翻)又問何故魃曰負寃者三百餘人相公悉以繫獄
抑之故魃不得不出上心以為然時璟與中書侍郎同
平章事蘇頲建議嚴禁惡錢江淮間惡錢尤甚璟以監
察御史蕭隱之充使括惡錢(監工衘翻/使疏吏翻)隱之嚴急煩擾
怨嗟盈路上于是貶隱之官辛巳罷璟為開府儀同三
司頲為禮部尚書(紀考異曰唐厯云二十八日辛夘舊/  云己夘按是月無辛夘今從實録)
以京兆尹源乾曜為黄門侍郎并州長史張嘉貞為中
書侍郎並同平章事於是弛錢禁惡錢復行矣(復扶/又翻)
二月戊戍皇子敏卒追立為懷王(此懷王以/州為國號)諡曰哀
壬子敕以役莫重於軍府一為衛士六十乃免宜促其
嵗限使百姓更迭為之(更工/衡翻)　夏四月丙午遣使賜烏
長王骨咄王俱位王冊命三國皆在大食之西(烏長即/烏萇又)
(曰烏荼骨咄在鑊沙之東或曰阿咄羅治思助建城俱/位或曰商瀰治阿賖䫻師多城在大雪山勃律河北地)
(寒冬窟室/咄當沒翻)大食欲誘之叛唐(誘音/酉)三國不從故褒之
五月辛酉復置十道按察使(罷按察見/上卷五年)　丁夘以源乾
曜為侍中張嘉貞為中書令乾曜上言形要之家多任
京官使俊乂之士沈廢于外(沈持/林翻)臣三子皆在京請出
其二人上從之因下制稱乾曜之公命文武官効之於
是出者百餘人張嘉貞吏事彊敏而剛躁自用(躁則/到翻)中
書舍人苗延嗣吕太一考功員外郎貟嘉靜殿中侍御
史崔訓皆嘉貞所引進常與之議政事四人頗招權時
人語曰令公四俊苗吕崔員(貟音/運)　六月瀍榖漲溢漂
溺幾二千人(溺奴狄翻㡬居希翻云考異曰實録云漂/居人四百餘家舊紀  漂没九百餘户溺)
(死八百餘人掌閑溺死者千一百餘人今從/舊紀人數按舊紀掌閑之下有畨兵二字)　突厥降
户僕固都督勺磨及􁧞跌部落散居受降城側(降户江/翻勺職)
(略翻􁧞奚結/翻跌徒結翻)朔方大使王晙言其隂引突厥謀陷軍城
密奏請誅之誘勺磨等宴於受降城伏兵悉殺之河曲
降户殆盡㧞曵固同羅諸部在大同横野軍之側者聞
之皆忷懼(大同軍即大武軍武后大足元年更名杜佑/曰在代州北三百里去并州八百餘里晙子)
(峻翻誘音酉/忷許拱翻)秋并州長史天兵節度大使張說引二十
騎持節即其部落慰撫之(説讀曰悦/騎竒寄翻)因宿其帳下副使
李憲以虜情難信馳書止之説復書曰吾肉非黄羊
必不畏食(北人謂麞/為黄羊)血非野馬必不畏刺(非人家及廐/牧所畜而自)
(孳生於野者/謂之野馬)士見危致命(論語載子/張之言)此吾效死之秋也
拔曵固同羅由是遂安　冬十月辛巳上行幸長春宫
壬午畋于下邽　上禁約諸王不使與羣臣交結光禄
少卿駙馬都尉裴虛已與岐王範遊宴仍私挾讖緯(讖/楚)
(譛翻緯/于貴翻)戊子流虛已於新州離其公主(睿宗女霍國公/主下嫁虚已舊)
(志新州至京師/五千五十二里)萬年尉劉庭琦太祝張諤(唐太常寺有/太祝六人正)
(九品/上)數與範飲酒賦詩貶庭琦雅州司户諤山茌丞(山/茌)
(縣漢晉屬泰山郡宋屬東太原郡隋廢入濟州長/清縣武徳元年分置山茌縣屬齊州數所角翻)然待
範如故謂左右曰吾兄弟自無間但趨競之徒彊相託
附耳(間古莧翻/彊其兩翻)吾終不以此責兄弟也上嘗不豫薛王
業妃弟内直郎韋賔(唐六典東宫有内直局内直郎二/人掌符璽繖扇几案衣服之事職)
(擬尚輦/奉御)與殿中監皇甫恂私議休咎事覺賔杖死恂貶
錦州刺史(武后垂拱二年以辰州麻/陽縣地及開山洞置錦州)業與妃惶懼待罪
上降階執業手曰吾若有心猜兄弟者天地實殛之即
與之宴飲仍慰諭妃令復位　十一月乙夘上還京師
　辛未突厥冦甘凉等州(凉州西至甘州五百里在考/異曰唐厯突厥冦凉州  九)
(月舊突厥傳云八年冬御史大夫王晙為朔方大總管/奏請西征抜悉密東發奚契丹兩蕃期以明年秋初引)
(朔方兵數道俱入掩突厥牙帳于稽落河上/按王晙此月為幽州都督今從實録舊紀)敗河西節
度使楊敬述(敗補/邁翻)掠契苾部落而去(貞觀中契苾來降/處其部落于凉州)
(契欺訖翻/苾毗必翻)先是朔方大總管王晙奏請西發㧞悉密(㧞/悉)
(密酋長姓阿史那氏盖亦突/厥之種也居北庭先悉薦翻)東發奚契丹期以今秋掩
毗伽牙帳于稽落水上(稽落水盖導/源稽落山)毗伽聞之大懼暾
欲谷曰不足畏也㧞悉密在北庭與奚契丹相去絶逺
勢不相及朔方兵計亦不能來此若必能來俟其垂至
徙牙帳北行三日唐兵食盡自去矣且㧞悉密輕而好
利(輕牽正翻/好呼到翻)得王晙之約必喜而先至晙與張嘉貞不
相悦奏請多不相應必不敢出兵(史言在廷在邊之謀/不叶為夷狄所窺)
晙兵不出㧞悉密獨至擊而取之勢甚易耳(易以/䜴翻)既而
拔悉密果發兵逼突厥牙帳而朔方及奚契丹兵不至
拔悉密懼引退毗伽欲擊之暾欲谷曰此屬去家千里
將死戰未可擊也不如以兵躡之去北庭二百里暾欲
谷分兵間道先圍北庭(間古/莧翻)因縱兵擊拔悉密大破之
拔悉密衆潰走趨北庭不得入(趨逡/喻翻)盡為突厥所虜暾
欲谷引兵還出赤亭掠凉州羊馬楊敬述遣禆將盧公
利判官元澄將兵邀擊之(將即/亮翻)暾欲谷謂其衆曰吾乘
勝而來敬述出兵破之必矣公利等至刪丹(刪丹縣漢/屬張掖郡)
(後漢晉屬西郡後魏曰山/丹隋復曰刪丹屬甘州)與暾欲谷遇唐兵大敗公利
澄脱身走毗伽由是大振盡有黙啜之衆　契丹牙官
可突干驍勇得衆心李娑固猜畏欲去之(驍堅堯翻娑/素何翻去羌)
(吕/翻)是嵗可突干舉兵擊娑固娑固敗奔營州營州都督
許欽澹遣安東都䕶薛泰帥驍勇五百與奚王李大酺
奉娑固以討之戰敗娑固李大酺皆為可突干所殺(帥/讀)
(曰率酺/音蒲)生擒薛泰營州震恐許欽澹移軍入渝闗可突
干立娑固從父弟鬱干為主遣使請罪上赦可突干之
罪以鬱干為松漠都督以李大酺之弟魯蘇為饒樂都
督(使疏吏翻下/同樂音洛)
九年春正月制削楊敬述官爵(以刪丹/之敗也)以白衣檢校凉
州都督仍充諸使(諸使謂節度支/度營田等使也)　丙辰改蒲州為河
中府置中都官僚一凖京兆河南　丙寅上幸驪山温
湯乙亥還宫　監察御史宇文融上言天下户口逃移
巧偽甚衆請加檢括融㢸之𤣥孫也(宇文㢸見一百七/十二卷陳宣帝太)
(建七年監古銜翻上/時掌翻㢸古弼字)源乾曜素愛其才賛成之二月乙
酉敕有司議招集流移按詰巧偽之法以聞(詰去/吉翻)　丙
戌突厥毗伽復使來求和上賜書諭以曩昔國家與突
厥和親華夷安逸甲兵休息國家買突厥羊馬突厥受
國家繒帛彼此豐給自數十年來不復如舊正由黙啜
無信口和心叛數出盗兵冦抄邊鄙人怨神怒隕身䘮
元(復扶又翻下今復同數所角翻䘮息/浪翻元首也斬黙啜事見上卷四年)吉凶之驗皆可
汗所見今復蹈前迹掩襲甘凉隨遣使人更來求好國
家如天之覆如海之容(好呼到翻/覆敷又翻)但取來情不追往咎
可汗果有誠心則共保遐福不然無煩使者徒爾往來
若其侵邉亦有以待可汗其審圖之　丁亥制州縣逃
亡户口聽百日自首或于所在附籍或牒歸故鄉各從
所欲過期不首(首式/又翻)即加檢括謫徙邉州公私敢容庇
者抵罪以宇文融充使括逃移户口及籍外田所獲巧
偽甚衆(使疏/吏翻)遷兵部員外郎兼侍御史融奏置勸農判
官十人(通典及新書並云二十/九人通典且列其姓名)並攝御史分行天下其
新附客户免六年賦調(調徒/弔翻)使者競為刻急州縣承風
勞擾百姓苦之陽翟尉皇甫憬上疏言其狀(陽翟縣漢/屬穎川郡)
(晉屬河南郡後魏置陽翟郡隋廢郡為縣屬襄城郡唐/初屬嵩州貞觀元年屬許州龍朔三年度屬洛州為畿)
(縣憬居/永翻)上方任融貶憬盈川尉州縣希㫖務于獲多虚
張其數或以實户為客凡得户八十餘萬田亦稱是(稱/尺)
(證/翻)　蘭池州胡康待賔誘諸降户同反夏四月攻陷六
胡州(誘音酉降户江翻髙宗調露元年于靈夏南境以/降突厥置魯州麗州含州塞州依州契州以唐人)
(為刺史謂之六胡州長安二年併爲匡長二州神龍三/年置蘭池都督府分六州為縣宋白曰六胡州在夏州)
(徳靜縣北于考異曰實録四月庚寅康待賔反命王晙/討平之斬  都市五月丁巳既誅康待賔下詔云云壬)
(寅叛胡康待賔偽稱葉䕶安慕容以叛七月癸酉王晙/擒康待賔至京師腰斬之前後重複交錯相違今從舊)
(紀/)有衆七萬進逼夏州(夏户/雅翻)命朔方大總管王晙隴右
節度使郭知運共討之　戊戌敕京官五品以上外官
刺史四府上佐(四府謂京兆府河南/府河中府太原府)各舉縣令一人視
其政善惡為舉者賞罰　以太僕卿王毛仲為朔方道
防禦討擊大使與王晙及天兵軍節度大使張説相知
討康待賔　六月己夘罷中都復為蒲州(復扶/又翻)蒲州刺
史陸象先政尚寛簡吏民有罪多曉諭遣之州録事言
于象先曰明公不施箠撻何以示威(唐上州置録事三/人正九品上中下)
(州各一人下州從/九品下箠止可翻)象先曰人情不逺此屬豈不解吾言
邪(解户買/翻曉也)必欲箠撻以示威當從汝始録事慙而退象
先嘗謂人曰天下本無事但庸人擾之耳茍清其源何
憂不治(治直/吏翻)　秋七月巳酉王晙大破康待賔生擒之
殺叛胡萬五千人辛酉集四夷酋長腰斬康待賔于西
市(酋慈由翻/長知兩翻)先是叛胡濳與党項通謀攻銀城連谷據
其倉庾(後周置銀城縣後改曰銀城防貞觀四年以銀/城屬銀州八年屬勝州又以隋連谷戍置連谷)
(縣亦屬勝州杜佑曰銀城連谷皆漢圁隂縣/地漢光禄塞在今縣北先悉薦翻党底朗翻)張説將歩
騎萬人出合河闗掩擊大破之(嵐州合河縣北有合河/闗宋白曰合河縣城下)
(有蔚汾水西與黄河合故曰合河趙珣聚米圖經/合河闗在府州南二百里將即亮翻騎竒寄翻)追至
駱駝堰(堰於/扇翻)党項乃更與胡戰胡衆潰西走入鐵建山
説安集党項使復其居業討擊使阿史那獻以党項翻
覆請并誅之説曰王者之師當伐叛柔服豈可殺已降
邪因奏置麟州以鎮撫党項餘衆(分勝州銀城連谷置/麟州又置新秦縣為)
(麟州治所杜佑曰/麟州漠新秦中地)　九月乙巳朔日有食之　康待賔
之反也詔郭知運與王晙相知討之晙上言朔方兵自
有餘力請敕知運還本軍(上時/掌翻)未報知運已至由是與
晙不協晙所招降者知運復縱兵擊之虜以晙為賣已
由是復叛(降户江翻/復扶又翻)上以晙不能遂定羣胡丙午貶晙
為梓州刺史(梓州漢郪廣漢氐道之地西魏梁末置新/州隋改梓州王晙貶官未必離任也如婁)
(師徳以素羅汗山/之敗貶亦此類)　丁未梁文獻公姚崇薨遺令佛以
清淨慈悲為本而愚者冩經造像兾以求福昔周齊分
據天下周則毁經像而修甲兵齊則崇塔廟而弛刑政
一朝合戰齊㓕周興近者諸武諸韋造寺度人不可勝
紀(勝音/升)無救族誅汝曹勿效兒女子終身不寤追薦冥
福道士見僧獲利效其所為尤不可延之於家當永為
後法　癸亥以張説為兵部尚書同中書門下三品(考/)
(異曰朝野僉載曰説為并州刺史諂事王毛仲毛仲廵/邉説於天兵軍大設酒肴恩敕忽降授兵部尚書同中)
(書門下三品謝訖便抱毛/仲起舞吮其靴鼻今不取)　冬十月河西隴右節度大
使郭知運卒知運與同縣右衛副率王君㚟(率所律翻/㚟丑略翻)
(郭知運𤓰州晉昌人/王君㚟𤓰州常樂人)皆以驍勇善騎射著名西陲為虜
所憚(驍堅堯翻/騎竒寄翻)時人謂之王郭㚟遂自知運麾下代為
河西隴右節度使判凉州都督　十一月丙辰國子祭
酒元行冲上羣書四録(甲部經録乙部史録丙部子録/丁部集録  考異曰集賢注記)
(在九年春今從/唐厯統紀舊紀)凡書四萬八千一百六十九卷　庚午
赦天下　十二月乙酉上幸驪山温湯壬辰還宫　是
嵗諸王為都督刺史者悉召還京師(開元二年有司請/依故事出諸王刺)
(外/州)　新作蒲津橋鎔鐵為牛以繫絙(時鑄八牛牛下有/山皆鐵也夾岸以)
(維浮梁蒲津東岸即河東縣西/岸即河西縣絙居登翻大索也)　安州别駕劉子𤣥卒
子𤣥即知㡬也避上嫌名以字行(劉子𤣥卒重史臣也/例猶禇無量上名隆)
(基知幾犯嫌/名幾居希翻)著作郎吳兢撰則天實録言宋璟激張説
使證魏元忠事(事今見二百七卷武后/長安三年撰士免翻)説修史見之知
兢所為謬曰劉五殊不相借(知幾第五唐人/多以第行相呼)兢起對曰
此乃兢所為史草具在不可使明公枉怨死者同僚皆
失色其後説隂祈兢改數字兢終不許曰若徇公請則
此史不為直筆何以取信于後　太史上言麟徳厯浸
踈(是厯行于髙宗麟/徳二年上時掌翻)日食屢不効上命僧一行更造新
厯(此所謂大衍厯也歐陽修曰自太初至麟徳厯有二/十三家與天雖近而未宻也至一行密矣其倚數立)
(法固無以易也後世雖有改作者/皆依倣而已行下孟翻更工衡翻)率府兵曹梁令瓉造
黄道遊儀以測候七政(唐東宫十率府各有兵曺參軍/從九品上掌判句大朝㑹及皇)
(太子出則從鹵簿而涖其儀一行更造新厯欲知黄道/進退而太史無黄道儀令瓉以木為遊儀一行是之請)
(更鑄銅鐵使黄道運行以追列舍之變因二分之中以/立黄道交于奎軫之間二至升降各十四度黄道内施)
(白道月環用究隂陽朓朒動/合天運七政日月五星也)置朔方節度使領單于都
䕶府夏鹽等六州定逺豐安二軍三受降城(單音蟬夏/户雅翻降)
(户江/翻)
十年春正月丁巳上行幸東都以刑部尚書王志愔為
西京留守(愔於/今翻)　癸亥命有司收公廨錢以稅錢充百
官俸(武徳元年制京司及州縣官各給公廨田課其管/種以供公私之費又有公廨園公廨地皆收其税)
(以給百官廨古/隘翻俸方用翻)　乙丑收職田(唐文武官有職分田一/品十二頃二品十頃三)
(品九頃四品七頃五品六頃六品四頃七品三頃五十/畝八品二頃五十畝九品二頃皆給百里内之地諸州)
(都督都䕶親王府官二品十二頃三品十頃四品八頃/五品七頃六品五頃七品四頃八品三頃九品二頃五)
(十畝鎮戍闗津嶽瀆官五品五頃六品三頃五十畝七/品三頃八品二頃九品一頃五十畝貞觀十一年以職)
(田侵漁百姓詔給逃還貧户視職田多少毎/畝給粟二斗謂之地租尋以水旱復罷之)畝率給倉
粟二斗　二月戊寅上至東都　夏四月巳亥以張説
兼知朔方軍節度使　五月伊汝水溢漂溺數千家(溺/奴)
(狄翻漢志伊水出𢎞農郡盧氏縣東北入洛汝水出𢎞/農入淮史言伊汝溢而漂數千家既二水分流相去日)
(益逺何至能漂流數千家此必于發源之地/水溢而并流也被灾之家當在虢洛三州界)　閏月壬
申張説如朔方廵邊　巳丑以餘姚縣主女慕容氏為
燕郡公主妻契丹王鬱干(燕因肩翻/妻七細翻)　六月丁巳博州
河决命按察使蕭嵩等治之嵩梁明帝之孫也(後梁主/巋諡明)
(帝治直/之翻)　巳巳制増太廟為九室遷中宗主還太廟(中/宗)
(遷别廟見/上卷五年)　秋八月癸卯武彊令裴景仙(武彊漢河間/之武隧縣也)
(晉更名武彊/唐屬冀州)坐贓五千匹事覺亡命上怒命集衆斬之
大理卿李朝隱奏景仙贓皆乞取罪不至死(朝直/遥翻)又其
曽祖寂有建義大功載初中以非罪破家(據裴寂𫝊寂/孫承先武后)
(時為酷/吏所殺)惟景仙獨存今為承嫡宜宥其死投之荒逺其
辭略曰十代宥賢功實宜録(左傳晉祁奚請叔向曰社/稷之固也猶將十世宥之)
一門絶祀情或可哀制令杖殺朝隱又奏曰生殺之柄
人主得專輕重有條臣下當守今若乞取得罪便處斬
刑(處昌/吕翻)後有枉法當科欲加何辟(辟毗/亦翻)所以為國惜法
期守律文(為于/偽翻)非敢以法隨人曲矜仙命又曰若寂勲
都棄仙罪特加則叔向之賢何足稱者若敖之鬼不其
餒而(左傳楚令尹/子文之言)上乃許之杖景仙一百流嶺南惡處
(制考異曰實録云初上令集衆殺之李朝隱執奏又下/  云集衆决殺朝隱又奏乃流嶺南蓋本欲斬之也)
　安南賊帥梅叔焉等攻圍州縣遣驃騎將軍兼内侍
楊思勗討之(帥所類翻驃匹妙翻騎竒寄翻朔考異曰/舊紀云八月丙戍按八月庚子  無丙戍)
(思勗𫝊云首領梅𤣥成自稱黒帝與林邑真臘國通/謀陷安南府今從本紀  周尹上神宗書作梅叔鸞)思
勗募羣蠻子弟得兵十餘萬襲擊大破之斬叔焉積尸
為京觀而還(觀古玩翻還從/宣翻又如字)　初上之誅韋氏也王皇
后頗預密謀及即位數年色衰愛弛武惠妃有寵隂懷
傾奪之志后心不平時對上有不遜語上愈不悦密與
祕書監姜皎謀以后無子廢之皎泄其言嗣滕王嶠(按/新)
(書滕王元嬰薨長子修琦嗣為長樂王垂拱中死詔獄/神龍初以少子脩信子渉嗣無嗣滕王嶠也新書姜皎)
(𫝊言皎泄禁中語為嗣濮王嶠所劾又按新書太宗子/魏王泰得罪後封濮王薨子欣嗣武后時為酷吏所陷)
(貶神龍初子嶠嗣王則嗣滕/王嶠當作嗣濮王嶠明矣)后之妹夫也奏之上怒張
嘉貞希㫖構成其罪云皎妄談休咎甲戍杖皎六十流
欽州弟吏部侍郎晦貶春州司馬(舊志春州京師東南/六千四百四十八里)
親黨坐流死者數人皎卒于道巳亥敕宗室外戚駙馬
非至親毋得往還其卜相占候之人皆不得出入百官
之家(相息/亮翻)　巳夘夜左領軍兵曹權楚璧與其黨李齊
損等作亂立楚璧兄子梁山為光帝詐稱襄王之子(景/雲)
(二年重茂/改封襄王)擁左屯營兵數百人入宫城求留守王志愔
不獲比曉(比必/利翻)屯營兵自潰斬楚璧等𫝊首東都志愔
驚怖而薨楚璧懷恩之姪(權懷恩為吏以嚴/能稱怖普布翻)齊損㢠秀
之子也(李㢠秀始見一百六卷武/后神功元年㢠户頃翻)壬午遣河南尹王怡
如京師按問宣慰　癸未吐蕃圍小勃律王沒謹忙(小/勃)
(律在大勃律西北三百里去京師九千/里而贏東少南三千里距吐蕃賛普牙)謹忙求救于北
庭節度使張嵩曰勃律唐之西門勃律亡則西域皆為
吐蕃矣嵩乃遣䟽勒副使張思禮將蕃漢歩騎四千救
之(據新書張嵩即張孝嵩使疏/吏翻將即亮翻騎竒寄翻)晝夜倍道與謹忙合擊
吐蕃大破之斬獲數萬自是累嵗吐蕃不敢犯邊　王
怡治權楚璧獄連逮甚衆久之不决(治直/之翻)上乃以開府
儀同三司宋璟為西京留守璟至止誅同謀數人餘皆
奏原之　康待賔餘黨康願子反自稱可汗張説發兵
追討擒之其黨悉平徙河曲六州殘胡五萬餘口於許
汝唐鄧仙豫等州(貞觀八年改伊州襄城郡為汝州唐/州漢南陽郡東界比陽湖陽平氏之)
(地後魏於比陽置東荆州後改為昌州又改為淮州隋/改為顯州武徳五年以郡有唐城山改為唐州開元三)
(年以汝州之葉襄城唐州之方城/豫州之西平許州之舞陽置仙州)空河南朔方千里之
地先是緣邊戍兵常六十餘萬(先悉/薦翻)説以時無彊冦奏
罷二十餘萬使還農上以為疑説曰臣久在疆場具知
其情將帥茍以自衛及役使營私而已(場音亦將即亮/翻帥所類翻)
若禦敵制勝不必多擁冗卒以妨農務陛下若以為疑
臣請以闔門百口保之上乃從之初諸衛府兵自成丁
從軍六十而免其家又不免雜徭浸以貧弱逃亡略盡
百姓苦之張説建議請召募壯士充宿衛不問色役優
為之制逋逃者必爭出應募上從之旬日得精兵十三
萬分𨽻諸衛更畨上下(更工衡翻/上時掌翻)兵農之分從此始矣
(史言唐養兵之/弊始于張説)　冬十月癸丑復以乾元殿為明堂(以/東)
(都明堂復為乾元殿見/上卷五年復扶又翻)　甲寅上幸夀安興泰宫(夀安/古新)
(安九曲之地後魏置甘棠縣隋/仁夀四年改為夀安縣屬洛州)獵于上宜川庚申還宫
　上欲耀兵北邊丁夘以秦州都督張守潔等為諸衛
將軍　十一月乙未初令宰相共食實封三百户(唐㑹/要曰)
(舊制凡有功之臣賜實封者皆以課户充準户數州縣/與國官邑官執帳供其租調各凖配租調逺近州縣官)
(司收其脚直然後附國邑官司/其丁凖此入國邑者收其庸)　前廣州都督裴伷先
下獄(下遐嫁翻/伷與胄同)上與宰相議其罪張嘉貞請杖之張説
曰臣聞刑不上大夫(記曲禮之言/上時掌翻)為其近于君且所以
養亷耻也(為于偽翻/近其靳翻)故士可殺不可辱(記儒行/之言)臣曏廵
北邊聞杖姜皎于朝堂(朝直/遥翻)皎官登三品亦有微功有
罪應死則死應流則流奈何輕加笞辱以皂𨽻待之(笞/丑)
(之翻皁/昨早翻)姜皎事往不可復追伷先據狀當流豈可復蹈
前失(復扶/又翻)上深然之嘉貞不悦退謂説曰何論事之深
也説曰宰相時來則為之若國之大臣皆可笞辱但恐
行及吾輩吾此言非為伷先乃為天下士君子也(為于/偽翻)
(下為/農同)嘉貞無以應　十二月庚子以十姓可汗阿史那
懷道女為交河公主(武后長安四年冊/懷道為十姓可汗)嫁突騎施可汗
蘇禄　上將幸晉陽因還長安張説言于上曰汾隂脽
上有漢家后土祠(立后土祠見二十卷漢/武帝元鼎四年脽音誰)其禮久廢陛
下宜因廵幸修之為農祈榖上從之　上女永穆公主
將下嫁(永穆公主/下嫁王繇)敕資送如太平公主故事僧一行諫
曰武后惟太平一女故資送特厚卒以驕敗(太平公主/始嫁薛紹)
(而敗于開元之/初卒子恤翻)奈何為法上遽止之
十一年春正月巳巳車駕自東都北廵庚辰至潞州給
復五年(上嘗為潞州别駕/故也復方目翻)辛夘至并州置北都以并州
為太原府刺史為尹二月戊申還至晉州　張説與張
嘉貞不平㑹嘉貞弟金吾將軍嘉祐贓發説勸嘉貞素
服待罪于外巳酉左遷嘉貞幽州刺史　壬子祭后土
于汾隂乙夘貶平遥令王同慶為贑尉(平遥即漢太原/郡平陶縣後魏)
(避國諱改平陶為平遥周隋/屬介州唐屬汾州贑音紺)坐廣為儲偫煩擾百姓也
(偫直/里翻)　癸亥以張説兼中書令　巳巳罷天兵大武等
軍以大同軍為太原以北節度使領太原遼石嵐汾代
忻朔蔚雲十州(武徳三年分并州之樂平遼山平城石/艾置遼州八年曰箕州先天元年避上)
(名改曰儀州至中和三年方復曰遼州此以/後來一定州名書之嵐盧含翻蔚紆勿翻)　三月庚
午車駕至京師　夏四月甲子以吏部尚書王晙為兵
部尚書同中書門下三品　五月巳丑以王晙兼朔方
軍節度大使廵河西隴右河東河北諸軍　上置麗正
書院聚文學之士(漢魏以來有祕書之職梁於文徳殿/内藏聚羣書北齊有文林館學士後)
(周有麟趾殿學士皆掌著述隋冩羣書正副二本藏于/宫中其餘以實秘書外閣煬帝于東都觀文殿東西廂)
(貯書自漢延嘉至隋皆秘書掌圖籍而禁中之書時或/有焉太宗在藩置學士十八人其後𢎞文崇文二館皆)
(有學士開元五年乾元殿冩四部書置乾元院使有刋/正官四人知書官八人分掌四庫書六年更號麗正修)
(書院置使及檢校官改修書官為麗正殿學士八年加/文學直又加修撰校理判正校勘官十一年置麗正院)
(修書學士十三年改麗正修書院為集賢殿書院五品/以上為學士六品以下為直學士宰相一人為學士知)
(院事常侍一人為副知院事又置判院一人押院中使/一人又置集賢院侍講學士侍讀直學士其後又增修)
(撰官校理官侍制官留院/官知檢討官文學直之類)祕書監徐堅太常博士㑹稽
賀知章監察御史鼔城趙冬曦等(㑹稽縣帶越州鼔城/縣漢臨平下曲陽兩)
(縣之地隋分槀城于下曲陽故城東五里置昔陽/縣尋改為鼔城唐屬定州㑹古外翻監右衘翻)或修
書或侍講以張説為修書使以總之有司供給優厚中
書舍人洛陽陸堅以為此屬無益于國徒為糜費欲悉
奏罷之(堅考異曰舊傳作徐/  今從集賢注記)張説曰自古帝王于國家
無事之時莫不崇宫室廣聲色今天子獨延禮文儒發
揮典籍所益者大所損者㣲陸子之言何不逹也上聞
之重説而薄堅　秋八月癸夘敕前令檢括逃人慮成
煩擾天下大同宜各從所樂(樂音/洛)令所在州縣安集遂
其生業　戊申追尊宣皇帝廟號獻祖光皇帝廟號懿
祖(宣皇帝諱熈凉武昭王暠之曾孫凉王歆之孫𢎞農/太守重耳之子也光皇帝諱天賜宣皇帝長子也)
祔于太廟九室　先是吐谷渾畏吐蕃之彊附之者數
年(先悉薦翻吐/從暾入聲)九月壬申帥衆詣沙州降(帥讀曰率/降户江翻)河
西節度使張敬忠撫納之　冬十月丁酉上幸驪山作
温泉宫(雍録曰驪山温湯在臨潼縣南一百五十歩直/驪山之西北十道志曰泉有三所其一處即皇)
(堂石井後周宇文䕶所造隋文帝又修屋宇并植松柏/千餘株貞觀十八年詔閻立本營建宫殿御賜名湯泉)
(宫是年更名温/泉宫而改作之)甲寅還宫　十一月禮儀使張説等奏
以髙祖配昊天上帝罷三祖並配之禮(此因郊祀置禮/儀使也武徳初)
(定令圓丘以景帝配明堂以元帝配貞觀奉髙祖配圓/丘永徽二年又奉太宗配明堂垂拱初用元萬頃議奉)
(髙宗配圓丘自是郊祀之禮三祖並配/三祖謂高祖太宗髙宗也使疏吏翻)戊寅上祀南郊
赦天下(戊考異曰實録癸酉日長至戊寅祀南郊唐厯/  寅冬至祀南郊按長厯去年閏五月來年閏)
(十二月唐/厯近是)　戊子命尚書左丞蕭嵩與京兆蒲同岐華
州長官選府兵及白丁一十二萬謂之長從宿衛(華户/化翻)
(長知/兩翻)一年兩畨州縣毋得雜役使　十二月甲午上幸
鳯泉湯戊申還宫　庚申兵部尚書同中書門下三品
王晙坐黨引疎族貶蘄州刺史(舊志蘄州至京師二千/五百六十里蘄渠希翻)
(時考異曰舊𫝊云上親郊祀追晙赴京以㑹大禮晙以/  屬氷壯恐虜騎乘隙入冦表辭不赴手敕慰勉仍賜)
(衣一副㑹許州刺史王喬家奴告喬與晙濳謀搆逆敕/侍中源乾曜中書令張説鞫其状晙既無反状乃以違)
(詔追不到罪/之今從實録)　是嵗張説奏改政事堂曰中書門下列
五房于其後分掌庶政(舊制宰相常于門下省議事謂/之政事堂永淳元年中書令裴)
(炎以中書執政事筆遂移政事堂于中書省至是説改/政事堂為中書門下其政事印改為中書門下之印五)
(房一曰吏房二曰樞機房三曰/兵房四曰户房五曰刑禮房)　初監察御史濮陽杜
暹因按事至突騎施(監古衘翻濮博/木翻暹息亷翻)突騎施饋之金暹
固辭左右曰君寄身異域不宜逆其情乃受之埋于幕
下出境移牒令取之虜大驚度磧追之不及及安西都
䕶闕或薦暹往使安西人服其清慎(磧七迹翻/使疏吏翻)時暹自
給事中居母憂
十二年春三月甲子起暹為安西副大都䕶磧西節度
等使　神龍初追復澤王上金官爵(上金死見二百四/卷武后天授元年)
求得庶子義珣於嶺南紹其故封許王素節之子瓘利
其爵邑與弟璆謀(璆音/求)使人告義珣非上金子妄冒襲
封復流嶺南以璆繼上金後為嗣澤王至是玉真公主
表義珣實上金子為瓘兄弟所擯夏四月庚子復立義
珣為嗣澤王削璆爵貶瓘鄂州别駕(舊志鄂州京師東/南二千九百四十)
(八/里)壬寅敕宗室旁繼為嗣王者並令歸宗(復扶又翻紀/考異曰舊)
(在癸夘今/從實録)　壬子命太史監南宫説等(唐太史局屬秘/書省景龍二年)
(改大史局為太史監令名不改不𨽻祕/書開元二年又改令為監説讀曰悦)於河南北平地
測日晷及極星夏至日中立八尺之表同時候之陽城
晷長一尺四寸八分弱(陽城縣前漢屬潁川郡後漢屬/河南郡後魏置陽城郡隋置嵩)
(州貞觀三年廢嵩州以縣屬洛州武后登封元年改/曰告成中宗神龍元年復故晷居洧翻長直亮翻)夜
視北極出地髙三十四度十分度之四(高古/號翻)浚儀岳臺
晷長一尺五寸㣲强(項安世曰按日行黄道每嵗有差/地中亦當隨之故測日景以求地)
(中周在洛邑漢在潁川陽城唐在汴州浚儀也長直亮/翻  考異曰新志云浚儀岳臺晷尺五寸三分今從僧)
(一行大衍厯/議及舊志)極髙三十四度八分南至朗州晷長七寸
七分極髙二十九度半北至蔚州晷長二尺二寸九分
極髙四十度南北相距三千六百八十八里九十歩晷
差一尺五寸二分極差十度半又南至交州晷出表南
三寸三分八月海中南望老人星下衆星粲然皆古所
未名大率去南極二十度以上星皆見(見賢遍翻温公/作通鑑不特紀)
(治亂之迹而已至于禮樂厯數天文地理尤致/其詳讀通鑑者如飲河之鼠各充其量而已)　五月
丁亥停諸道按察使(八年復置諸道按/察使使疏吏翻)六月壬辰制聽
逃户自首(首式/又翻)闢所在閒田隨宜收税毋得差科征役
租庸一皆蠲免仍以兵部員外郎兼侍御史宇文融為
勸農使廵行州縣(行下/孟翻)與吏民議定賦役　上以山東
旱命臺閣名臣以補刺史壬午以黄門侍郎王丘中書
侍郎長安崔沔(沔彌/兖翻)禮部侍郎知制誥韓休等五人出
為刺史丘同皎之從父兄子(王同皎預誅二張死於/武三思之手從才用翻)休
大敏之孫也(按舊書韓休𫝊休伯父大敏則天/初以雪反者賜死休父曰大智)初張説
引崔沔為中書侍郎故事承宣制皆出宰相侍郎署位
而已(承宣制者承/宣及承制也)沔曰設官分職上下相維各申所見
事乃無失侍郎令之貳也豈得拱黙而已由是遇事多
所異同説不恱故因是出之　秋七月突厥可汗遣其
臣哥解頡利發來求昏　溪州蠻覃行璋反(溪州漢沅/陵零陵二)
(縣地梁分置大鄉縣舊置辰州武后天授二年分置溪/州覃音徒含翻姓也姓譜梁有東寧州刺史覃元亮)
以監門衛大將軍楊思勗為黔中道招討使將兵擊之
(監古衘翻黔音琴使/疏吏翻將即亮翻)癸亥思勗生擒行璋斬首三萬級
而歸加思勗輔國大將軍俸禄防閤皆依品級(貞觀初/百官得)
(上考者給禄一季未㡬得上下考者給禄一年出使者/禀其家新至官者計日給糧中書舍人髙季輔言外官)
(卑品貧匱宜給禄養親自後以地租春秋給京官嵗凡/五十萬一千五百餘斛外官降京官一等一品以五十)
(石為一等二品三品以三十石為一等四品五品以二/十石為一等六品七品以五石為一等八品九品以二)
(石五斗為一等典粟則以鹽為禄職事官又有防閤庶/僕一品防閤九十六人二品七十二人三品四十八人)
(四品三十二人五品二十四人六品庶僕十五人七品/四人八品三人九品二人外官以州府縣上中下為差)
(又按唐六典輔國大將軍勲階正二品唐制宦官不得/登三品今思勗階二品矣宋白曰唐制凡京師文武職)
(官皆有防閤州縣/官僚皆有白直)赦行璋以為洵水府别駕(唐制商州/有洵水府)
(又按唐制諸府無别駕各有别將一人上府正七品下/中府從七品上下府從七品下别駕當為别將洵須倫)
(翻/)　姜皎既得罪王皇后愈憂畏不安然待下有恩故
無隨而譖之者上猶豫不决者累嵗后兄太子少保守
一以后無子使僧明悟為后祭南北斗(為于/偽翻)剖霹靂木
書天地字及上名合而佩之(霹靂木者霹靂所震之木/今為張道陵之術者用霹)
(靂木為印云有雷/氣可以鎮服鬼物)祝曰佩此有子當如則天皇后事覺
己卯廢為庶人移别室安置貶守一潭州别駕中路賜
死户部尚書張嘉貞坐與守一交通貶台州刺史(舊志/台州)
(京師東南四千/一百七十七里)　八月丙申突厥哥解頡利發還其國
以其使者輕禮數不備未許昏(使疏吏/翻下同)　己亥以宇文
融為御史中丞融乘驛周流天下事無大小諸州先牒
上勸農使(上時/掌翻)後申中書(句/斷)省司亦待融指撝然後處
决(省司謂尚書都省左右/司主者也處昌吕翻)時上將大攘四夷急于用度
州縣畏融多張虛數凡得客户八十餘萬田亦稱是(融/獻)
(策括籍外羡田逃户自占者給復五年毎丁税錢千/五百州縣希㫖以正田為羡編户為客稱尺證翻)嵗
終増緡錢數百萬(緡眉/巾翻)悉進入宫由是有寵議者多言
煩擾不利百姓上亦令集百寮於尚書省議之公卿已
下畏融恩勢不敢立異惟户部侍郎楊瑒獨抗議以為
括客免税不利居人徵籍外田税使百姓困弊所得不
補所失未幾瑒出為華州刺史(瑒雉杏翻又音/暢幾居豈翻)　壬寅
以開府儀同三司宋璟為西京留守　冬十月丁酉謝
䫻王特勒遣使入奏(謝䫻國居吐火羅西南或曰漕矩/吒或曰漕矩顯慶時曰訶逹羅支)
(武后改曰謝䫻東距罽賔四百/里南天竺西波斯䫻于筆翻)稱去年五月金城公主
遣使詣箇失密國(箇失密或曰迦濕彌/邏北距勃律五百里)云欲走歸汝箇
失密王從臣國王借兵共拒吐蕃王遣臣入取進止上
以為然賜帛遣之　廢后王氏卒後宫思慕后不已上
亦悔之　十一月庚午上幸東都戊寅至東都　辛巳
司徒申王撝薨贈諡惠莊太子　羣臣屢上表請封禪
(上時/掌翻)閏月丁卯制以明年十一月十日有事于泰山時
張説首建封禪之議而源乾曜不欲為之由是與説不
平　是嵗契丹王李鬱干卒弟吐干襲位(卒子恤翻吐/從暾入聲)
十三年春二月庚申以御史中丞宇文融兼户部侍郎
制以所得客户税錢均充所在常平倉本又委使司與
州縣議作勸農社(使司勸農使司/也使疏吏翻)使貧富相恤耕耘以
時　乙亥更命長從宿衛之士曰彍騎(彍虚郭翻/引滿曰彍)分𨽻
十二衛總十二萬人為六畨　上自選諸司長官有聲
望者大理卿源光裕尚書左丞楊承令兵部侍郎冦泚
等十一人為刺史命宰相諸王及諸司長官臺郎御史
(諸司長官省寺監之長也臺郎謂尚書郎先是改尚書/為中臺臺郎及御史則三省官必皆集也長知兩翻泚)
(且禮翻/又音此)餞于洛濵供張甚盛(供居用翻/張知亮翻)賜以御膳太常
具樂(御膳尚食奉御所掌天子日供之常膳太常具樂/者使太常為之具樂耳若盡具太常之樂則雅樂)
(鼔吹文武二舞及十部樂/恐非宴餞之所得備也)内坊歌妓(内坊内敎坊也即/開元二年選置宜)
(春院之妓女/妓渠綺翻)上自書十韻詩賜之光裕乾曜之從孫也
(從才/用翻)　三月甲午太子嗣謙更名鴻徙郯王嗣直為慶
王更名潭陜王嗣昇為忠王更名浚鄫王嗣真為棣王
更名洽(讀通鑑至此可以知前此嗣直/之誤為嗣真矣更工衡翻下同)鄂王嗣初更名
溳鄄王嗣𤣥為榮王更名滉又立子琚為光王濰為儀
王澐為潁王(溳圭淵翻鄄吉/椽翻澐音云)澤為永王清為夀王洄為
延王沭為盛王(沭食/聿翻)溢為濟王(濟子/禮翻)　丙申御史大夫
程行湛奏周朝酷吏(朝直/遥翻)來俊臣等二十三人情状尤
重子孫請皆禁錮傅遊藝等四人差輕子孫不聼近任
從之　汾州刺史楊承令不欲外補(舊志汾州去京師/一千二百六里)
意怏怏自言吾出守有由(怏於兩翻/守手又翻)上聞之怒壬寅貶
睦州别駕　張説草封禪儀獻之夏四月丙辰上與中
書門下及禮官學士宴于集仙殿上曰仙者慿虚之論
朕所不取賢者濟理之具朕今與卿曹合宴宜更名曰
集賢殿(唐六典洛陽宫南面三門中曰應天左曰興敎/右曰光政光政之内曰廣運其北曰明福明福)
(之西曰崇賢門/其内曰集賢殿)其書院官五品以上為學士六品以下
為直學士以張説知院事右散騎常侍徐堅副之上欲
以説為大學士説固辭而止　説以大駕東廵恐突厥
乘閒入冦(間古/莧翻)議加兵守邊召兵部郎中裴光庭謀之
光庭曰封禪者告成功也今將升中于天(記曰因名山/升中于天注)
(云謂封/泰山也)而戎狄是懼非所以昭盛徳也説曰然則若之
何光庭曰四夷之中突厥為大比屢求和親而朝廷羈
縻未决許也(比毗/至翻)今遣一使徵其大臣從封泰山(使疏/吏翻)
彼必欣然承命突厥來則戎狄君長無不皆來(長知/兩翻)可
以偃旗卧皷髙枕有餘矣(枕職/任翻)説曰善說所不及即奏
行之光庭行儉之子也(裴行儉事髙宗典選/有識鑒為將著功名)上遣中書
直省袁振(以他官直中書省謂之/直省今之直省吏職也)攝鴻臚卿諭㫖於突
厥(臚陵/如翻)小殺與闕特勒暾欲谷環坐帳中置酒謂振曰
吐蕃狗種(西戎古曰犬戎故/謂吐蕃為狗種)奚契丹本突厥奴也(夷言/奴猶)
(華言/臣也)皆得尚主突厥前後求昏獨不許何也且吾亦知
入蕃公主皆非天子女今豈問真偽但屢請不獲愧見
諸蕃耳振許為之奏請小殺乃使其大臣阿史徳頡利
發入貢因扈從東廵(為于偽翻/從才用翻)　五月庚寅妖賊劉定
髙帥衆夜犯通洛門(妖于喬翻/帥讀曰率)悉捕斬之　秋八月張
說議封禪儀請以睿宗配皇地祇從之　九月丙戌上
謂宰臣曰春秋不書祥瑞惟記有年敕自今州縣毋得
更奏祥瑞　冬十月癸丑作水運渾天成上具列宿注
水激輪令其自轉晝夜一周別置二輪絡在天外綴以
日月逆天而行淹速合度(每天西旋一周日東行一度/月行十三度十九分度之七)
(二十九轉而日月㑹三百六十五轉而日周天孔頴達/曰天之晝夜以日出入為分人之晝夜以昏明為限日)
(未出以前二刻半為明日入後二刻半為昏損夜五刻/以禆于晝則晝多于夜復校五刻古今厯術與太史所)
(候皆云夏至之晝六十五刻夜三十五刻冬至之晝四/十五刻夜五十五刻春分秋分之晝五十五刻夜四十)
(五刻此其不易之法也然今太史細侯之法則較常法/半刻也從春分至夏至晝漸長増九刻半夏至至于秋)
(分所减亦如之從秋分至于冬至晝漸短减十刻半從/冬至至于春分其増亦如之又于每氣之間増减刻數)
(有多有少不可通以為率漢初未能審知/率九日増减一刻和帝時霍融始請改之)置木匱為地
平令儀半在地下又立二木人毎刻擊鼔每辰擊鐘機
械皆藏匱中　辛酉車駕發東都百官貴戚四夷酋長
從行(酋慈由翻/長知兩翻)每置頓數十里中人畜被野(畜許救翻/被皮義翻)
有司輦載供具之物數百里不絶(司馬法曰夏后氏謂/輦曰余車殷曰胡奴)
(車周曰輜輦輦一斧一鑿一梩一鋤周輦加二版二築/又曰夏后氏二十人而輦殷十八人而輦周十五人而)
(輦賈公彦曰輦以其束載輜重余按司馬法及賈公/彦所云皆言行軍之輦此所謂輦載兼凡器物而言)
十一月丙戌至泰山下御馬登山(統考異曰實録唐厯/  紀皆云備法駕登)
(泰山開天傳信記云上將封泰山益州進白騾上親乘/之不知登降之倦纔下山無疾而殪諡曰白騾將軍按)
(泰山非法駕可登白/騾近怪今從舊志)留從官於谷口(從才/用翻)獨與宰相及
祠官俱登儀衛環列於山下百餘里上問禮部侍郎賀
知章曰前代玉牒之文何故祕之對曰或密求神仙故
不欲人見上曰吾為蒼生祈福耳(為于/偽翻)乃出玉牒宣示
羣臣庚寅上祀昊天上帝於山上羣臣祀五帝百神於
山下之壇其餘倣乾封故事(事見一百一卷/髙宗乾封元年)辛夘祭皇
地祇于社首壬辰上御帳殿受朝覲(野次連幄以為殿/因謂之帳殿朝直)
(遥/翻)赦天下封泰山神為天齊王禮秩加三公一等(古制/四岳)
(眡三/公)張說多引兩省吏(兩省中書省/門下省也)及以所親攝官登
山禮畢推恩往往加階超入五品而不及百官中書舍
人張九齡諫不聽又扈從士卒但加勲而無賜物(從才/用翻)
(勲勲/級也)由是中外怨之　初隋末國馬皆為盗賊及戎狄
所掠唐初纔得牝牡三千匹於赤岸澤徙之隴右命太僕張
萬嵗掌之(隴考異曰統紀云萬嵗三世典羣牧恩信行/  右故隴右人謂馬嵗爲齒爲張氏諱也按)
(公羊傳晉獻公謂荀息曰吾馬之齒則/已長矣然則謂馬嵗為齒有自來矣)萬嵗善于其職
自貞觀至麟徳馬蕃息及七十萬匹(蕃音/煩)分為八坊四
十八監各置使以領之(唐制凡馬五千匹為上監三千/匹以上為中監一千匹以上為)
(下監麟德中置八使分總監坊秦蘭原渭四州及河曲/之地凡監四十八南使有監十五西使有監十六北使)
(有監七鹽州使有監八嵐州使有監二自京師西屬隴/右有七馬坊置隴右三使領之歐陽脩曰置八坊豳岐)
(涇寜間地廣千里一曰保樂二曰甘露三曰南普閏四/曰北普閏五曰岐陽六曰太平七曰宜禄八曰安定八)
(坊之田千二百三十頃募民耕之以給芻秣八坊之馬/為四十八監而馬多地狹不能容又析八監列置河西)
(豐曠/之野)是時天下以一縑易一馬垂拱以後馬濳耗太半
上初即位牧馬有二十四萬匹以太僕卿王毛仲為内
外閑廐使少卿張景順副之至是有馬四十三萬匹牛
羊稱是(使疏吏翻下/同稱尺證翻)上之東封以牧馬數萬匹從(從才/用翻)
(下宴/從同)色别為羣望之如雲錦上嘉毛仲之功癸巳加毛
仲開府儀同三司甲午車駕發泰山庚申幸孔子宅致
祭上還至宋州宴從官于樓上刺史冦泚預焉酒酣上
謂張説曰曏者屢遣使臣分廵諸道察吏善惡今因封
禪厯諸州乃知使臣負我多矣懷州刺史王丘餼牽之
外一無它獻魏州刺史崔沔供張無錦繡示我以儉濟
州刺史裴耀卿表數百言莫非規諫(懷魏二州在河北/濟州治鉅野上行)
(幸泰山往還皆得迎候車駕餼許氣/翻供居用翻張知亮翻濟子禮翻)且曰人或重擾則
不足以告成朕常寘之坐隅(重直用翻/坐徂卧翻)且以戒左右如
三人者不勞人以市恩真良吏矣顧謂冦泚曰比亦屢
有以酒饌不豐訴于朕者(比毗至翻饌雛/戀翻又雛皖翻)知卿不借譽
於左右也自舉酒賜之宰臣帥羣臣起賀樓上皆稱萬
嵗(譽音余帥/讀曰率)由是以丘為尚書左丞沔為散騎侍郎耀
卿為定州刺史耀卿叔業之七世孫也(尚辰羊翻沔彌/兖翻散悉亶翻)
(騎竒寄翻蕭齊東昏侯/之時裴叔業叛齊入魏)十二月乙巳還東都(還/從)
(宣翻又/如字)　突厥頡利發辭歸上厚賜而遣之竟不許昏
(厥九勿翻/頡奚結翻)　王毛仲有寵于上百官附之者輻湊毛仲
嫁女上問何須(須求也/索也)毛仲頓首對曰臣萬事已備但
未得客上曰張説源乾曜輩豈不可呼邪(説讀為悦/邪音耶)對
曰此則得之上曰知汝所不能致者一人耳必宋璟也
對曰然上笑曰朕明日為汝召客(為于/偽翻)明日上謂宰相
朕奴毛仲有昏事卿等宜與諸逹官悉詣其第既而日
中衆客未敢舉筯待璟久之方至先執酒西向拜謝(謝/為)
(君命而來非/為毛仲來也)飲不盡巵遽稱腹痛而歸璟之剛直老而
彌篤　先是契丹王李吐干與可突干復相猜忌攜公
主來奔不敢復還更封遼陽王留宿衛(吐從暾入聲可/從刋入聲先悉)
(薦翻復扶又/翻更工衡翻)可突干立李盡忠之弟邵固為主車駕東
廵邵固詣行在因從至泰山拜左羽林大將軍靜折軍
經略大使(四年契丹來降置静折軍于松漠府以其酋/長為經略大使言中國之兵不動而契丹自)
(降以靜而折遐/衝也使疏吏翻)　上疑吏部選試不公時選期已迫御
史中丞宇文融密奏請分吏部為十銓甲戌以禮部尚
書蘇頲等十人掌吏部選(選須絹翻下/同頲他鼎翻)試判將畢遽召
入禁中决定吏部尚書侍郎皆不得預左庶子吴兢上
表(上時/掌翻)以為陛下曲受讒言不信有司非居上臨人推
誠感物之道昔陳平丙吉漢之宰相尚不對錢榖之數
不問鬬死之人(陳平事見十三卷漢文帝元年丙吉/事見二十六卷漢宣帝神爵三年)况
大唐萬乘之君豈得下行銓選之事乎凡選人書判並
請委之有司停此十銓上雖不即從明年復故　是嵗
東都斗米十五錢青齊五錢粟三錢　于闐王尉遲眺
隂結突厥及諸胡謀叛(尉紆/勿翻)安西副大都䕶杜暹發兵
捕斬之更為立王(為于/偽翻)
　
　
　
　
　
　
　
　
　
　資治通鑑卷二百十二
