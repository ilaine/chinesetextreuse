
　資治通鑑巻四十九　　　宋　司馬光　撰
　　　　　　　　　　　　　　胡三省　音註
　漢紀四十一(起柔兆敦䍧盡旃/䝉單閼凡十年)
　　孝殤皇帝(諱隆和帝少子也諡法短折不成/曰殤㐲侯古今注曰隆之字曰盛)
延平元年春正月辛夘以太尉張禹為太傅司徒徐防
為太尉叅録尚書事太后以帝在襁褓(襁居兩翻/褓音保)欲令
重臣居禁内乃詔禹舍宫中五日一歸府每朝見特贊
與三公絶席(特贊者每朝見賛拜者先獨賛禹名既乃/賛大尉名以下禹不與三公同賛也絶席)
(者朝位獨在百僚上不與三公/聮席也朝直遥翻見賢遍翻)　封皇兄勝為平原王
　癸夘以光禄勲梁鮪為司徒(鮪于/軌翻)　三月甲申葬孝
和皇帝于慎陵(賢曰慎陵在雒/陽東南三十里)廟曰穆宗　丙戌清河
王慶濟北王夀河間王開常山王章始就國(濟子/禮翻)太后
特加慶以殊禮(殊異也其禮/異於諸王也)慶子祜年十三太后以帝
㓜弱逺慮不虞留祜與嫡母耿姬居清河邸(為帝崩立/祜張本)
耿姬况之曾孫也(耿况以上/谷從光武)祜母犍為左姬也(犍居/言翻)
夏四月鮮卑寇漁陽漁陽太守張顯率數百人出塞追
之兵馬掾嚴授諫曰前道險阻賊執難量(掾俞絹翻/量音良)宜
且結營先令輕騎偵視之顯意甚鋭怒欲斬之遂進兵
遇虜伏發士卒悉走唯授力戰身被十創手殺數人而
死(縁邉郡曹有兵馬掾掌兵/馬偵丑鄭翻創初良翻)主簿衛福功曹徐咸皆自
投赴顯俱沒於陳(陳讀/曰陣)　丙寅以虎賁中郎將鄧隲為
車騎將軍儀同三司(三司三公也晉職官志曰儀/同三司之名始此隲職日翻)隲弟
黄門侍郎悝為虎賁中郎將宏閶皆侍中(悝苦回翻/閶齒良翻)
司空陳寵薨　五月辛夘赦天下　壬辰河東垣山崩
(賢曰垣縣今/絳州縣也)　六月丁未以太常尹勤為司空　郡國
三十七雨水　己未太后詔減大官導官尚方内署諸
服御珍膳靡麗難成之物(賢曰大官令周官也秩千石/典天子御膳導官掌擇御米)
(導擇也尚方掌作御刀劒諸器物/内署掌内府衣物令秩皆六百石)自非供陵廟稻粱米
不得導擇朝夕一肉飯而已舊太官湯官經用嵗且二
萬萬自是裁數千萬(百官志湯官丞/主酒屬太官令)及郡國所貢皆減
其過半悉斥賣上林鷹犬(東都亦冇上林苑在/雒陽西斥開也棄也)離宫别
館儲峙米糒薪炭悉令省之(峙丈里翻/糒音備)　丁夘詔免遣
掖庭宮人及宗室沒入者皆為庶民　秋七月庚寅敕
司𨽻校尉部刺史曰(司𨽻校尉及諸/州部刺史也)間者郡國或有水
災妨害秋稼朝廷惟咎憂惶悼懼(惟思也/咎過也)而郡國欲獲
豐穰虚飾之譽遂覆蔽災害(覆敷/又翻)多張墾田不揣流亡
(揣初/委翻)競增戶口掩匿盗賊令姦惡無懲(隠蔽盗賊不以/上聞弗加誅計)
(使姦惡無/所懲艾)署用非次選舉乖宜貪苛慘毒延及平民(賢/曰)
(平民謂/善人也)刺史垂頭塞耳阿私下比(塞悉則翻/比毗至翻)不畏于天
不愧于人(詩小雅何/人斯之辭)假貸之恩不可數恃(數所/角翻)自今以
後將糾其罪二千石長吏其各實覈所傷害為除田租
芻稾(長知兩翻/為于偽翻)　八月辛夘帝崩(年二/嵗)癸丑殯于崇徳
前殿(賢曰雒陽南/宫有崇徳殿)太后與兄車騎將軍隲虎賁中郎將
悝等定䇿禁中(悝苦/回翻)其夜使隲持節以王青蓋車迎清
河王子祜(賢曰續漢志曰皇太子皇子皆安車朱班輪/青盖金華蚤皇子為王錫以乗之故曰王青)
(盖車皇孫/則緑車)齋于殿中皇太后御崇徳殿百官皆吉服陪
位(賢曰不可以凶事/臨朝改吉服也)引拜祜為長安侯(賢曰不即立為/天子而封侯者)
(不欲從微即登皇位余謂先/封候者用立孝宣帝故事也)乃下詔以祜為孝和皇帝
嗣又作䇿命有司讀䇿畢太尉奉上璽綬即皇帝位(上/時)
(掌翻璽斯氏/翻綬音受)太后猶臨朝(公羊𫝊曰猶/者可止之辭)詔告司𨽻校尉
河南尹南陽太守曰毎覽前代外戚賓客濁亂奉公(言/其)
(挾埶恣横奉公之/吏為所濁亂也)為民患苦咎在執法怠懈不輙行其
罰故也(懈古/隘翻)今車騎將軍隲等雖懐敬順之志而宗門
廣大姻戚不小賔客姦猾多干禁憲(賢曰干/犯也)其明加檢
敕勿相容䕶自是親屬犯罪無所假貸　九月六州大
水　丙寅葬孝殤皇帝于康陵(賢曰康陵在慎/陵塋中庚地)以連遭
大水百姓苦役方中秘藏(賢曰方中陵中也冡藏之中/故言秘也孔頴逹曰凡天子)
(之葬掘地為方壙漢書謂之方中方中之内先累椁於/其方中南而為羡道以蜃車載柩至壙説而載以龍輴)
(從羡道而入至方中乃屬紼於棺之緘從上/而下棺入於椁之中方上謂覆坑方石上)及諸工作
事減約十分居一(十分居一者/減其九分也)　乙亥殞石于陳留(陳/留)
(郡在雒陽東/五百三十里)　詔以北地梁慬為西域副校尉(慬音勤/校户教)
(翻/)慬行至河西㑹西域諸國反攻都䕶任尚於䟽勒尚
上書求救詔慬將河西四郡𦍑胡五千騎馳赴之慬未
至而尚已得解詔徴尚還以騎都尉叚禧為都護西域
長史趙博為騎都尉禧博守它乾城(班超為都䕶居/龜兹它乾城)城
小梁慬以為不可固乃譎説龜兹王白覇(譎古宂翻説/輸芮翻龜兹)
(音丘/慈)欲入共保其城白覇許之吏民固諫白覇不聼慬
既入遣將急迎叚禧趙博合軍八九千人龜兹吏民並
叛其王而與温宿姑墨數萬兵反共圍城慬等出戰大
破之連兵數月胡衆敗走乘勝追撃凡斬首萬餘級獲
生口數千人龜兹乃定(梁慬非不徤闘然終不能定/西域者徒勇而無䇿畧也)
冬十月四州大水雨雹(雨于/具翻)　清河孝王慶病篤上書
求葬樊濯宋貴人冡旁(欲從其/母也)十二月甲子王薨　乙
酉罷魚龍曼延戯(武帝元封二年作魚龍曼延/戯今罷之曼音萬延衍而翻)　尚書
郎南陽樊凖以儒風寖衰上疏曰臣聞人君不可以不
學光武皇帝受命中興東西誅戰不遑啓處(處昌/吕翻)然猶
投戈講蓺(蓺六/蓺也)息馬論道孝明皇帝庶政萬機無不簡
心(朱子曰/簡閲也)而垂情古典游意經藝每饗射禮畢正坐自
講諸儒並聼四方欣欣又多徴名儒布在廊廟每宴㑹
則論難衎衎(賢曰衎衎和樂貎也難乃/旦翻衎苦旱翻又苦汗翻)共求政化期門
羽林介胄之士悉通孝經(期門即/虎賁士)化自聖躬流及蠻荒
是以議者每稱盛時咸言永平今學者益少(少詩/沼翻)逺方
尤甚博士倚席不講(賢曰禮記曰凡侍坐於大司成者/逺間三席又曰若非飲食之客則)
(布席席間函文注云謂講問/客也倚席言不施講坐也)儒者競論浮麗忘蹇蹇之
忠習諓諓之辭(賢曰諓諓謟言也音踐前書/曰昔秦穆公説諓諓之言)臣愚以為
宜下明詔博求幽隠寵進儒雅以俟聖上講習之期(時/安)
(帝始年十三故請/求儒雅以俟講習)太后深納其言詔公卿中二千石各
舉隠士大儒務取高行以勸後進(行下/孟翻)妙簡博士(妙精/也簡)
(擇/也)必得其人
　　孝安皇帝上(諱祜肅宗孫也父曰清河孝王慶諡/法寛容和平曰安伏侯古今注曰祜)
　　　(之字/曰福)
永初元年春正月癸酉朔赦天下　蜀郡徼外𦍑内屬
(徼吉弔/翻下同)　二月丁夘分清河國封帝弟常保為廣川王
(廣川縣屬信都國賢曰故/城在今冀州棗彊縣東北)　庚午司徒梁鮪薨　三月
癸酉日有食之　己卯永昌徼外僬僥種夷陸類等舉
種内附(永昌郡在雒陽西七千二百六十里僬僥國人/長不過三尺徼吉弔翻僬兹消翻僥倪么翻種)
(章勇/翻)　甲申葬清河孝王於廣丘(廣丘在清河厝/縣後更名甘陵)司空
宗正護䘮事儀比東海恭王(恭王葬見四十五巻明帝/永平元年  考異曰帝紀)
(書車騎將軍/䕶葬今從𫝊)　自和帝之䘮鄧隲兄弟常居禁中隲不
欲乆在内連求還第太后許之夏四月封太傅張禹太
尉徐防司空尹勤車騎將軍鄧隲城門校尉鄧悝虎賁
中郎將鄧宏黄門郎鄧閶皆為列侯(禹安鄉侯防龍鄉/侯隲上蔡侯悝葉)
(侯宏西平侯閶西華侯閶音昌誤/考異曰袁紀前作閶後作闓盖)食邑各萬户隲以定
策功增三千户隲及諸弟辭讓不獲遂逃避使者間關
詣闕(賢曰間關/猶﨑嶇也)上疏自陳至于五六乃許之　五月甲
戌以長樂衛尉魯恭為司徒(樂音/洛)恭上言舊制立秋乃
行薄刑自永元十五年以來改用孟夏(事見/上巻)而刺史太
守因以盛夏徴召農民拘對考驗連滯無已(連謂獄辭/相連及也)
(滯謂留滯/不决也)上逆時氣下傷農業案月令孟夏斷薄刑者
謂其輕罪已正(謂已結正也㫁/丁亂翻下同)不欲令乆繫故時斷之
也臣愚以為今孟夏之制可從此令其决獄案考皆以
立秋為斷又奏孝章皇帝欲助三正之微定律著令斷
獄皆以冬至之前(事見四十七卷/章帝元和三年)小吏不與國同心者
率十一月得死罪賊不問曲直便即格殺雖有疑罪不
復讞正(復扶又翻讞魚列翻又魚/戰翻又魚蹇翻議獄也)可令大辟之科(辟毗/亦翻)
盡冬月乃斷朝廷皆從之　丁丑詔封北海王睦孫夀
光侯普為北海王(和帝永元八年北海王威自殺今復/紹封夀光縣本屬北海後屬樂安國)
　九真徼外夜郎蠻夷舉土内屬　西域都䕶叚禧等
雖保龜兹而道路隔塞(塞悉/則翻)檄書不通公卿議者以為
西域阻逺數有背叛(數所角翻/背蒲妹翻)吏士屯田其費無已六
月壬戌罷西域都䕶(和帝永元三年復/置西域都䕶今罷)遣騎都尉王宏
發關中兵迎禧及梁慬趙博伊吾盧栁中屯田吏士而
還　初燒當𦍑豪東號之子麻奴隨父來降(東號降見/四十七巻)
(和帝永元元/年降户江翻)居于安定時諸降羌布在郡縣皆為吏民
豪右所徭役(徭使/也)積以愁怨及王宏西迎叚禧發金城
隴西漢陽羌數百千騎與俱郡縣廹促發遣羣羌懼逺
屯不還行到酒泉頗有散叛諸郡各發兵邀遮或覆其
廬落于是勒姐當煎大豪東岸等愈驚遂同時犇潰(姐/音)
(紫且翻/又音紫)麻奴兄弟因此與種人俱西出塞滇零與鍾𦍑
諸種大為冦掠斷隴道(零音憐續漢書曰鍾𦍑九千餘/户在隴西臨洮谷隴道隴坁之)
(道也種章勇/翻㫁丁管翻)時𦍑歸附既乆無復器甲或持竹竿木枝
以代戈矛或負板案以為楯(楯食/尹翻)或執銅鏡以象兵(銅/鏡)
(映日人遥望/之以為兵也)郡縣畏懦不能制丁夘赦除諸𦍑相連結
謀叛逆者罪　秋九月庚午太尉徐防以災異冦賊策
免三公以災異免自防始辛未司空尹勤以水雨漂流
䇿免　仲長統昌言曰(仲姓也商湯左相仲虺周冇仲/山甫舜十六相有仲堪仲熊周)
(八士有仲/突仲忽)光武皇帝愠數世之失權忿彊臣之竊命(賢/曰)
(昌當也愠猶恨也數世謂/元成哀平彊臣謂王莽)矯枉過直政不任下雖置三
公事歸臺閣(賢曰臺閣謂尚書余謂三公失職非至光/武時始然也自武帝游宴後庭用宦者處)
(樞機至于宣帝専任恭顯而丞相御史/取充位事歸臺閣其所由來者漸也)自此以來三公
之職備員而已然政有不治猶加譴責而權移外戚之
家寵被近習之豎(被皮/義翻)親其黨類用其私人内充京師
外布州郡顛倒賢愚貿易選舉(貿音/茂)疲駑守境(駑音奴/駑駘馬)
(之下乘以喻/不才之吏)貪殘牧民撓擾百姓(撓音火/髙翻)忿怒四夷招
致乖叛亂離斯瘼(用詩語賢/曰瘼病也)怨氣並作隂陽失和三光
虧缺怪異數至(數所/角翻)蟲螟食稼水旱為災此皆戚宦之
臣所致然也反以䇿讓三公至于死免乃足為呌呼蒼
天號咷泣血者矣(放聲而哭曰號咷號/户刀翻咷徒刀翻)又中世之選三
公也務於清慤謹慎循常習故者是以婦女之檢柙(賢/曰)
(檢柙猶規矩也揚子曰蠢廸檢柙注云檢柙猶/隠栝也毛晃曰檢柙檢束也輔也俗作撿押非)鄉曲之
常人耳惡足以居斯位邪(惡音烏/下同)埶既如彼選又如此
而欲望三公勲立於國家績加於生民不亦逺乎昔文
帝之於鄧通可謂至愛而猶展申徒嘉之志(事見十四/巻文帝後)
(二/年)夫見任如此則何患於左右小臣哉至於近世外戚
宦豎請託不行意氣不滿立能陷人於不測之禍惡可
得彈正者哉曩者任之重而責之輕今者任之輕而責
之重光武奪三公之重至今而加甚不假后黨以權數
世而不行葢親疏之埶異也(賢曰言光武奪三公重任/今奪更甚光武不假后黨)
(威權數代遂不遵行此/為三公疏后黨親故也)今人主誠専委三公分任責成
而在位病民(病民謂百姓/受其害也)舉用失賢百姓不安争訟不
息天地多變人物多妖(妖於/驕翻)然後可以分此罪矣　壬
午詔太僕少府減黄門鼔吹以補羽林士(漢官儀曰黄十/門鼔吹百四)
(五人羽林左監主羽林八百人右監主九百人杜佑曰/漢代有黄門鼔吹享宴食舉樂十三曲與魏代鼔吹長)
(簫伎録並云絲竹合作執節者歌又建初録云務成黄/爵𤣥雲逺期皆騎吹曲非鼔吹曲此則列於殿庭者為)
(鼔吹今之從行者為騎吹二曲異也孫權觀魏武軍作/鼔吹而還應是此鼔吹魏晉代給鼓吹甚輕牙門督將)
(五校悉有鼔吹齊梁至陳則重矣今代短簫鐃歌亦謂/之鼓吹蔡邕曰鼔吹軍樂也黄帝岐伯所作以揚威武)
(勸士諷敵也雍門周説孟嘗君鼔吹於不測之淵説者/云鼔自一物吹自竽籟之屬非簫鼔合奏别為一樂之)
(名也然則短簫鐃歌此時未名鼔吹矣宋白曰鼔吹據/崔豹古今注張騫使西域得摩訶兠勒一曲李延年増)
(之分為二十八曲梁置清商鼓吹令二人唐又有揺鼔/金鉦大鼓長鳴歌簫笳笛合為鼓吹十二案大享㑹則)
(設於/懸外)廐馬非乗輿常所御者皆減半食(賢曰乘輿所乘/車輿也不敢斥)
(言尊者故稱乘輿見/蔡邕獨㫁乘繩證翻)諸所造作非供宗廟園陵之用皆
且止　庚寅以太傅張禹為太尉太常周章為司空
大長秋鄭衆中常侍蔡倫等皆秉勢豫政周章數進直
言(數所/角翻)太后不能用初太后以平原王勝有痼疾而貪
殤帝孩抱飬為己子故立焉及殤帝崩羣臣以勝疾非
痼意咸歸之大后以前不立勝恐後為怨乃迎帝而立
之周章以衆心不附宻謀閉宫門誅鄧隲兄弟及鄭衆
蔡倫刼尚書廢太后於南宫封帝為逺國王而立平原
王事覺冬十一月丁亥章自殺　戊子敕司𨽻校尉冀
幷二州刺史民訛言相驚弃捐舊居老弱相携窮困道
路其各敇所部長吏躬親曉喻(長知/兩翻)若欲歸本郡在所
為封長檄不欲勿彊(為于偽翻賢曰封謂印封之也長/檄猶今長牒也欲歸者皆給以長)
(牒為驗彊/音其兩翻)　十二月乙夘以頴川太守張敏為司空
詔車騎將軍鄧隲征西校尉任尚將五營及諸郡兵五
萬人(五營北軍/五校營也)屯漢陽以備𦍑(六考異曰帝紀在/  月今從西𦍑傳)　是
嵗郡國十八地震四十一大水二十八大風雨雹　鮮
卑大人燕荔陽詣闕朝賀太后賜燕荔陽王印綬赤車
參駕(赤車者帷裳衡軛皆赤恭駕者/駕二馬燕於賢翻荔力計翻)令止烏桓校尉所
居寗城下(寗城屬/上谷郡)通胡市因築南北兩部質館(賢曰築/館以受)
(降質質音/致下同)鮮卑邑落百二十部各遣入質
二年春正月鄧隲至漢陽諸郡兵未至鍾𦍑數千人擊
敗隲軍于冀西(冀縣之西也/敗補邁翻)殺千餘人梁慬還至燉煌
(自西域還也/燉徒門翻)逆詔慬留為諸軍援(逆迎/也)慬至張掖(張掖/郡在)
(雒陽西四千二百里應劭曰/張掖者言為國張臂掖也)破諸羌萬餘人其能脱者
十二三進至姑臧羌大豪三百餘人詣慬降並慰譬遣
還故地　御史中丞樊凖以郡國連年水旱民多飢困
上疏請令大官尚方考功上林池籞諸官實減無事之
物(賢曰前書百官表少府掌山海池澤之税屬官有太/官考工尚方上林中十池監太官掌御膳飲食考工)
(主作器械尚方主作刀劒實減謂實/覆其數減之也功當作工籞偶許翻)五府調省中都官
吏京師作者(賢曰五府謂太𫝊太尉司徒司空大將軍/也調徴𤼵也省減也中都官吏在京師之)
(官吏也作謂營作者也余按是時不拜大/將軍獨鄧隲為車騎將軍耳調徒弔翻)又被災之郡
百姓凋殘恐非賑給所能勝贍(被皮義翻/勝音升)雖有其名終
無其實可依征和元年故事(賢曰武帝征和元年詔曰/當今務在禁苛暴止擅賦)
(力本農桑母乏武備而已予據此乃征和/四年詔也征和元年當有遣使慰安故事)遣使持節慰
安尤困乏者徙置荆揚孰郡(孰古熟/字通)今雖有西屯之役
冝先東州之急(西屯謂討羌之師東州謂雒陽以/東冀兖諸州被水旱也先悉薦翻)太后
從之悉以公田賦與貧民(賦布/也)即擢凖與議郎吕倉並
守光禄大夫二月乙丑遣凖使冀州倉使兖州稟貸流
民咸得蘇息(稟給也貸施也死而更生/曰蘇氣絶而復續曰息)　夏旱五月丙
寅皇太后幸雒陽寺(賢曰寺官舍也風俗通曰寺/嗣也理事之吏嗣續於其中)及若
盧獄(前漢有若盧獄屬少府漢舊儀曰主鞫將/相大臣東都初省和帝永元九年復置)録囚徒
雒陽有囚實不殺人而被考自誣羸困輿見(輿箯輿也/獄囚被掠)
(委困者以箯輿處之師古曰編竹木以/為輿形如今之食輿見賢遍翻箯音編)畏吏不敢言將
去舉頭若欲自訴太后察視覺之即呼還問狀具得枉
實(得其見枉/之實也)即時收雒陽令下獄抵罪(下遐/稼翻)行未還宮
澍雨大降(㴻音注又殊/遇翻時雨也)　六月京師及郡國四十大水
大風雨雹(東觀記曰雹大如芋魁鷄/子風㧞樹發屋雨于具翻)　秋七月太白入
北斗(晉書天文志北斗七星在太微北七政之樞機隂/陽之元本也故運乎中央而臨制四方所以建四)
(時而均五行也天文志曰/太白入斗中為貴相凶)　閏月廣川王常保薨無子
國除　癸未蜀郡徼外𦍑舉土内屬(東觀記曰徼外𦍑/薄申等八種舉衆)
(降徼吉/弔翻)　冬鄧隲使任尚及從事中郎河内司馬鈞率
諸郡兵與滇零等數萬人戰于平襄(平襄縣屬漢陽郡/賢曰故襄戎邑零)
(音/憐)尚軍大敗死者八千餘人𦍑衆遂大盛朝廷不能制
湟中諸縣粟石萬錢百姓死亡不可勝數而轉運難劇
(劇甚也/勝音升)故左校令河南龎參(將作大匠屬官而左右校/令各一人秩六百石左校)
(令掌左工徒右校令掌右/工徒校户教翻龎皮江翻)先坐法輸作若盧使其子俊
上書曰方今西州流民擾動而徴發不絶水潦不休地
力不復(賢曰言其耗/損不復於舊)重之以大軍(重直/用翻)疲之以逺戍農
功消於轉運資財竭於徴發田疇不得墾闢禾稼不得
收入摶手困窮(賢曰兩手相/摶言無計也)無望來秋百姓力屈不復
堪命(復扶/又翻)臣愚以為萬里運糧逺就𦍑戎不若總兵飬
衆以待其疲車騎將軍隲宜且振旅(𫝊曰三年而治兵/入而振旅書曰班)
(師振旅振整也/整衆而還也)留征西校尉任尚使督凉州士民轉居
三輔(參建棄凉州之/議發於此書)休徭役以助其時止煩賦以益其
財令男得耕種女得織絍(賢曰絍音如深翻杜預注左/𫝊云織絍織繒布也字釋云)
(絍機縷也/又如沁翻)然後畜精鋭乘懈沮出其不意攻其不備則
邉民之仇報犇北之耻雪矣(懈古隘翻/沮在吕翻)書奏㑹樊凖上
疏薦參太后即擢參於徒中召拜謁者使西督三輔諸
軍屯十一月辛酉詔鄧隲還師留任尚屯漢陽為諸軍
節度遣使迎拜隲為大將軍既至使大鴻臚親迎中常
侍郊勞(臚陵如翻/勞力到翻)王主以下候望於道寵靈顯赫光震
都鄙(王主諸王及諸公主也鄧隲西征無功而還當引/罪求自貶以天下據埶持權冐受榮寵於心安乎)
(君子是以知/其不終也)　滇零自稱天子於北地招集武都參狼
(𦍑居武都者為参/狼種参所簮翻)上郡西河諸雜種羌斷隴道冦鈔三
輔(斷丁管翻/鈔楚交翻)南入益州殺漢中太守董炳梁慬受詔當
屯金城聞羌冦三輔即引兵赴擊轉戰武功羙陽間(武/功)
(羙陽二縣/屬扶風)連破走之𦍑稍退散　十二月廣漢塞外參
狼𦍑降(此與武都參狼同種而/分居廣漢塞外者也)　是嵗郡國十二地震
三年春正月庚子皇帝加元服赦天下　遣騎都尉任
仁督諸郡屯兵救三輔仁戰數不利(數所/角翻)當煎勒姐𦍑
攻沒破𦍑縣(破羌縣屬/金城縣)鍾𦍑攻沒臨洮縣執隴西南部
都尉(臨洮縣隴西南部都/尉治所洮土刀翻)　三月京師大飢民相食壬
辰公卿詣闕謝詔務思變復以助不逮(變改也改過/以復於善也)
壬寅司徒魯恭罷恭再在公位(和帝永元十二年恭代/吕葢為司徒永初元年)
(復代梁鮪/為司徒)選辟髙第至列卿郡守者數十人(此謂恭府/掾屬之髙)
(第也守/手又翻)而門下耆生(耆老/也)或不䝉薦舉至有怨望者恭
聞之曰學之不講是吾憂也(論語孔/子之言)諸生不有鄉舉者
乎(賢曰言人患學之不習耳若能究習/自有鄉里之舉豈要待三公之辟乎)終無所言亦不
借之議論學者受業必窮核問難(難乃/旦翻)道成然後謝遣
之學者曰魯公謝與議論不可虛得　夏四月丙寅以
大鴻臚九江夏勤為司徒　三公以國用未足奏令吏
民入錢榖得為關内矦虎賁羽林郎五官大夫官府吏
緹騎營士各有差(五官亦郎也大夫光禄太中中散諫/議大夫也官府吏給事諸官府者賢)
(曰續漢志曰執金吾緹騎二百人緹赤黄色/營士謂五校營士也緹丁禮翻又丁奚翻)　甲申清
河愍王虎威薨無子五月丙申封樂安王寵子延平為
清河王奉孝王後　六月漁陽烏桓與右北平胡千餘
冦代郡上谷　漢人韓琮隨匃奴南單于入朝(漢人與/匈奴錯)
(居韓琮因事南/單于琮徂宗翻)既還説南單于云(説式/芮翻)關東水􁆜人民
飢餓死盡可擊也單于信其言遂反　秋七月海賊張
伯路等冦濵海九郡殺二千石令長(長知/兩翻)遣侍御史巴
郡龎雄督州郡兵擊之伯路等乞降尋復屯聚(復扶/又翻)
九月鴈門烏桓率衆王無何允與鮮卑大人邱倫等及
南匈奴骨都合七千騎冦五原與大守戰于髙渠谷(賢/曰)
(東觀記戰九原髙梁/谷渠梁相類必有誤)漢兵大敗　南單于圍中郎將耿
种於羙稷(使匈奴中郎/將也种音冲)冬十一月以大司農陳國何熈
行車騎將軍事中郎將龎雄為副將五營及邉郡兵二
萬餘人又詔遼東太守耿䕫率鮮卑及諸郡共擊之以
梁慬行度遼將軍事雄䕫擊南匈奴薁鞬日逐王破之
(薁於六翻/鞬居言翻)　十二月辛酉郡國九地震　乙亥有星孛
于天苑(晉書天文志天苑十六星在昴畢南/天子之苑圃飬獸之所也孛蒲内翻)是嵗京師
及郡國四十一雨水幷凉二州大飢人相食　太后以
隂陽不和軍旅數興(數所/角翻)詔嵗終饗遣衛士勿設戯作
樂(西都之制嵗盡衛卒交代上臨饗罷遣之續漢志曰/饗遣故衛士儀百官㑹位定謁者持節引故衛士入)
(自端門衛司馬執幡鉦䕶行行定侍御史持節慰勞以/詔恩問所疾苦受其章奏所欲言畢饗賜作樂觀以角)
(扺樂闋罷遣/勸以農桑)減逐疫侲子之半(賢曰侲子逐疫之人也/音振薛綜注西京賦云)
(侲之言善也善童㓜子也續漢書曰大儺選中黄門子/弟年十嵗以上十二以下百二十人為侲子皆赤幘皂)
(製執/大鞉)
四年春正月元㑹徹樂不陳充庭車(賢曰每大朝㑹必/陳乘輿法物車輦)
(於庭以年/飢故不陳)　鄧隲在位頗能推進賢士薦何熈李郃等
列於朝廷(郃曷/閤翻)又辟𢎞農楊震巴郡陳禪等置之幕府
天下稱之震孤貧好學明歐陽尚書通達博覽諸儒為
之語曰關西孔子楊伯起(楊震字伯起居𢎞/農在函谷闗之西)教授二十
餘年不答州郡禮命(禮謂延聘之禮/命謂辟置之命)衆人謂之晚暮(謂/嵗)
(月已老而/出仕遲也)而震志愈篤隲聞而辟之時震年已五十餘
累遷荆州刺史東萊太守(郡國志東萊郡在雒陽/東三千一百二十八里)當之
郡道經昌邑(昌邑縣屬山陽郡賢曰昌邑/故城在今兖州金鄉縣西北)故所舉荆州
茂才王宻為昌邑令夜懐金十斤以遺震(遺于季/翻下同)震曰
故人知君君不知故人何也宻曰暮夜無知者震曰天
知地知我知子知何謂無知者宻愧而出後轉涿郡太
守(郡國志涿郡在雒/陽東北千八百里)性公廉子孫常蔬食歩行(食不魚/肉行不)
(車騎/也)故舊或欲令為開産業(為于/偽翻)震不肯曰使後世稱
為清白吏子孫以此遺之不亦厚乎　張伯路復攻郡
縣殺守令(復扶又/翻下同)黨衆浸盛詔遣御史中丞王宗持節
發幽冀諸郡兵合數萬人徴宛陵令扶風法雄為青州
刺史(宛陵縣屬河南尹法姓也齊襄王法章之/後秦滅齊子孫不敢稱田姓故以法為氏)與宗并
力討之　南單于圍耿种數月梁慬耿䕫撃斬其别將
於屬國故城(班志西河羙稷縣屬國都尉治故/城盖在羙稷縣界將即亮翻下同)單于自
將迎戰慬等復破之單于遂引還虎澤(班志西河郡榖/羅縣虎澤在西)
(北師古避唐/諱以虎為武)　丙午詔減百官及州郡縣奉各有差(奉/讀)
(曰/俸)二月南匈奴冦常山　滇零遣兵冦褒中(褒中縣屬/漢中郡古)
(褒國也賢曰今/梁州褒城縣)漢中太守鄭勤移屯褒中任尚軍乆出
無功民廢農桑乃詔尚將吏民還屯長安罷遣南陽穎
川汝南吏士乙丑初置京兆虎牙都尉於長安扶風都
尉於雍如西京三輔都尉故事(賢曰漢官儀京兆虎牙/扶風都尉以凉州近羌)
(數犯三輔將兵衛䕶園陵扶風都尉居雍故俗人稱雍/營西京三輔京兆有京輔都尉馮翊有左輔都尉扶風)
(有右輔/都尉)謁者龎參説鄧隲(説輸/芮翻)徙邉郡不能自存者入
居三輔隲然之欲棄凉州并力北邉乃㑹公卿集議隲
曰譬若衣敗壊一以相補猶有所完(壊音/怪)若不如此將
兩無所保郎中陳國虞詡言於太尉張禹曰若大將軍
之䇿不可者三先帝開拓土宇劬勞後定而今憚小費
舉而棄之此不可一也凉州既棄即以三輔為塞(隴西/安定)
(北地皆凉州所部凉州/既弃則三輔為極邉)則園陵單外此不可二也喭曰
闗西出將闗東出相(賢曰説文喭傳言也前書秦漢以/來山西出將山東出相秦時郿白)
(起穎陽王翦漢興義渠公孫賀𫝊介子成紀李廣李蔡/上邽趙充國狄道辛武賢皆名將也丞相則蕭曹魏丙)
(韋平孔翟/之類也)烈士武臣多出凉州土風壯猛便習兵事今
羌胡所以不敢入據三輔為心腹之害者以凉州在後
故也凉州士民所以推鋒執鋭䝉矢石於行陳(行户剛/翻陳讀)
(曰/陣)父死於前子戰於後無反顧之心者為臣屬於漢故
也(為于/偽翻)今推而捐之(推通/回翻)割而弃之民庶安土重遷必
引領而怨曰中國弃我於夷狄雖赴義從善之人不能
無恨如卒然起謀(卒讀/曰猝)因天下之飢敝乘海内之虚弱
豪雄相聚量材立帥(量音良帥/所類翻)驅氐𦍑以為前鋒席卷
而東雖賁育為卒太公為將(賁音奔將/即亮翻)猶恐不足當禦
如此則函谷以西園陵舊京非復漢有(復扶/又翻)此不可三
也(是後北宫伯玉王國閻忠馬騰韓遂之變卒如詡言/賢曰席卷言無餘也前書曰雲徹席巻後無餘災也)
(予謂席巻者言/其埶便易也)議者喻以補衣猶有所完詡恐其疽食
侵滛而無限極也(賢曰疽癰瘡也余謂食/者言其侵食肌肉也)禹曰吾意不
及此微子之言幾敗國事(微無也幾/居希翻)詡因説禹收羅凉
土豪桀(説輸/芮翻)引其牧守子弟於朝(守式又翻/朝直遥翻)令諸府各
辟數人外以勸厲答其功勤内以拘致防其邪計禹善
其言更集四府皆從詡議於是辟西州豪桀為掾屬拜
牧守長吏子弟為郎以安慰之(掾俞絹翻長/知兩翻下同)鄧隲由是
惡詡欲以吏法中傷之(惡烏路翻/中竹仲翻)㑹朝歌賊寗季等數
千人攻殺長吏屯聚連年州郡不能禁乃以詡為朝歌
長(朝歌縣屬河内郡賢曰朝/歌故城在今衛州衛縣西)故舊皆弔之(謂其將/得罪也)詡笑
曰事不避難臣之職也不遇槃根錯節無以别利器(以/斤)
(斧自喻也/别彼列翻)此乃吾立功之秋也始到謁河内太守馬稜
稜曰君儒者當謀謨廟堂乃在朝歌甚為君憂之(為于/偽翻)
詡曰此賊犬羊相聚以求温飽耳願明府不以為憂稜
曰何以言之詡曰朝歌者韓魏之郊(賢曰韓界上黨魏/界河内相接太行)
(故云/郊也)背太行(背蒲妹翻/行户剛翻)臨黄河去敖倉不過百里而青
冀之民流亡萬數賊不知開倉招衆刼庫兵守成臯斷
天下右臂(賢曰右臂喻要便也余謂右臂之説祖/張儀見三巻周赧王四年㫁丁管翻)此不
足憂也今其衆新盛難與争鋒兵不厭權願寛假轡䇿
勿令有所拘閡而已(詡欲用度外之人以制羣盗恐郡/家循常襲故以文法繩之故先以)
(此言於稜賢/曰閡與礙同)及到官設三科以募求壯士自掾史以下
各舉所知(百官志縣有廷掾猶郡之五官掾也監鄉部/春夏為勸農掾秋冬為制度掾史則有獄史)
(佐史斗食令史/掾史幹小史)其攻刼者為上傷人偷盗者次之不事
家業者為下收得百餘人詡為饗㑹悉貰其罪(此三等/人皆惡)
(少年負宿罪者也悉貰之使入/賊為間為于偽翻貰始制翻)使入賊中誘令刼掠乃
伏兵以待之遂殺賊數百人(誘賊出刼掠而伏/兵殺之誘音酉)又潜遣
貧人能縫者傭作賊衣以采線縫其裾有出市里者吏
輙禽之賊由是駭散咸稱神明縣境皆平　三月何熈
軍到五原曼柏暴疾不能進遣龎雄與梁慬耿种將歩
騎萬六千人攻虎澤連營稍前單于見諸軍並進大恐
怖(怖普/布翻)顧讓韓琮曰汝言漢人死盡今是何等人也(賢/曰)
(顧反也讓責也/反顧責韓琮也)乃遣使乞降許之單于脱帽徒跣對龎
雄等拜陳道死罪(自陳謝罪/言當死也)於是赦之遇待如初乃還
所鈔漢民男女(鈔楚/交翻)及𦍑所畧轉賣入匈奴中者合萬
餘人㑹熈卒即拜梁慬為度遼將軍龎雄還為大鴻臚
　先零𦍑復冦褒中(復扶又/翻下同)鄭勤欲擊之主簿叚崇諌
以為虜乘勝鋒不可當宜堅守待之勤不從出戰大敗
死者三千餘人叚崇及門下史王宗原展(周原伯之後/有原莊公又)
(晉卿先軫邑於原子孫以/為氏又孔子弟子有原憲)以身扞刅與勤俱死(郡門下/有掾有)
(史/)　徙金城郡居襄武(襄武縣屬隴西郡/賢曰今渭州縣)戊子杜陵園
火(宣帝陵/園也)　癸巳郡國九地震　夏四月六州蝗(東觀/記曰)
(司𨽻豫兖徐/青冀六州)　丁丑赦天下　王宗法雄與張伯路連
戰破走之㑹赦到(赦書/到也)賊以軍未解甲不敢歸降(降户/江翻)
王宗召刺史太守共議(刺史青州刺史太守/青州所部諸郡太守)皆以為當
遂擊之法雄曰不然兵凶器戰危事(賢曰史記/范蠡之辭)勇不可
恃勝不可必賊若乘船浮海深入逺島(島都老翻水/中有山曰島)攻
之未易也(易以/䜴翻)及有赦令可且罷兵以慰誘其心埶必
解散然後圖之可不戰而定也宗善其言即罷兵賊聞
大喜乃還所畧人而東萊郡兵猶未解甲賊復驚恐遁
走遼東止海島上(果如法/雄之言)　秋七月乙酉三郡大水
騎都尉任仁與𦍑戰累敗而兵士放縱檻車徴詣廷尉
死䕶𦍑校尉叚禧卒復以前校尉侯覇代之移居張掖
(永初二年侯覇以衆𦍑反叛免護𦍑校尉時居狄道按/水經注𦍑水出湟中西南山下逕䕶𦍑城東故䕶𦍑校)
(尉治又東逕臨𦍑城西護羌校尉盖治金城郡臨羌縣/界也然宣帝置䕶𦍑校尉本治金城令居東都定河隴)
(之後䕶𦍑校尉治安夷縣既而自安夷徙臨𦍑侯覇先/居隴西狄道以𦍑叛而臨𦍑不可居也今移居張掖以)
(隴西殘破復/度河而西)　九月甲申益州郡地震(賢曰益州郡故/城在今昆州晉)
(寧/縣)　皇太后母新野君病(續漢志曰婦人封君儀比公/主油鞬軿車帶綬以采組為)
(緄帶各如其綬色黄/金辟邪加其首為帶)太后幸其第連日宿止三公上表
固争乃還宫冬十月甲戌新野君薨使司空䕶䘮事儀
比東海恭王(恭王事見四十四/卷明帝永平元年)鄧隲等乞身行服太后
欲不許以問曹大家大家上疏曰妾聞謙讓之風徳莫
大焉今四舅深執忠孝引身自退(賢曰四舅謂/隲悝宏閶也)而以方
垂未静拒而不許如後有毫毛加於今日誠恐推讓之
名不可再得(賢曰謂有纎微之過/則推讓之羙失也)太后乃許之及服除
詔隲復還輔朝政(朝直/遥翻)更授前封(帝即阼之初封隲/悝宏閶皆辭不受)隲
等叩頭固讓乃止于是並奉朝請位次三公下特進侯
上(賢曰在特進及侯之/上請才性翻又如字)其有大議乃詣朝堂與公卿叅
謀　太后詔隂后家屬皆歸故郡(隂后家南徙事見上/卷和帝永元十四年)
(歸故郡歸/南陽也)還其資財五百餘萬
五年春正月庚辰朔日有食之　丙戌郡國十地震
己丑太尉張禹免甲申以光禄勲潁川李修為太尉
先零羗冦河東至河内(零音/憐)百姓相驚多南奔度河使
北軍中候朱寵將五營士屯孟津(北軍中候掌監屯騎/越騎歩兵長水射聲)
(五營續漢志曰舊有中壘校尉領北軍營壘之事中興/省中壘但置中候以監五營洪氏𨽻釋曰按祝睦後碑)
(書為北軍軍中候/則知此亦省文耳)詔魏郡趙國常山中山繕作塢候六
百一十六所(郡國四皆屬冀州懼𦍑自河東河/内北入冀州界故作塢候以備之)𦍑既轉
盛而縁邉二千石令長多内郡人並無守戰意皆争上
徙郡縣以避冦難(長知兩翻/上時掌翻)三月詔隴西徙襄武(隴西/郡本)
(治狄道紀考異曰上云金城徙襄武此又云隴西/徙襄武  傳皆然或者二郡皆寄治於襄武歟)安定
徙羙陽北地徙池陽上郡治衙(賢曰安定郡今涇州也/羙陽故城在今武功縣)
(北北地郡今寜州池陽縣故城在今涇陽縣北上郡今/綏州也衙縣故城在今同州白水縣東北左𫝊秦晉戰)
(于彭衙即此也予按郡國志羙陽縣/屬扶風池陽衙二縣屬馮翊衙音牙)百姓戀土不樂去
舊(樂音/洛)遂乃刈其禾稼發撤室屋夷營壁破積聚(積子/賜翻)
(聚慈/喻翻)時連旱蝗飢荒而驅䠞刼掠流離分散隨道死亡
或弃捐老弱或為人僕妾䘮其太半(䠞與蹙同/䘮息浪翻)復以任
尚為侍御史擊羌於上黨羊頭山破之(賢曰羊頭山在/上黨郡榖逺縣)
(復扶又/翻下同)乃罷孟津屯　夫餘王冦樂浪(夫餘為冦始此/夫音扶樂浪音)
(洛/琅)　髙句驪王宫與濊貊冦𤣥莵(句如字又音駒驪力/知翻濊音穢貊莫百)
(翻莵同/都翻)　夏閏四月丁酉赦凉州河西四郡　海賊張
伯路復冦東萊青州刺史法雄擊破之賊逃還遼東遼
東人李乆等共斬之(張伯路永初三年/作亂至是始平)於是州界清静
　秋九月漢陽人杜𤦺及弟季貢同郡王信等與𦍑通
謀聚衆據上邽城冬十二月漢陽太守趙博遣客杜習
刺殺琦(刺七/亦翻)封習討姧侯杜季貢王信等將其衆據樗
泉營　是嵗九州蝗郡國八雨水
六年春正月甲寅詔曰凡供薦新味多非其節或欝飬
彊孰(謂為土室蓄火使土氣蒸欝而飬之彊使成熟也/前書召信臣𫝊曰大官園種冬生葱韭菜茹覆以)
(屋廡晝夜然藴火待/温氣乃生彊其兩翻)或穿掘萌芽味無所至而夭折生
長(夭於兆翻短折/曰夭長知兩翻)豈所以順時育物乎𫝊曰非其時不
食(賢曰論語曰不時不食言非其時物則不食之前/書召信臣曰不時之物有傷於人不宜以奉供飬)自
今當奉祠陵廟及給御者皆須時乃上(時熟乃上進/也上時掌翻)凡
所省二十三種(種章/勇翻)　三月十州蝗　夏四月乙丑司
空張敏罷　己夘以太常劉愷為司空　詔建武元功
二十八將皆紹封　五月旱　丙寅詔令中二千石下
至黄綬一切復秩(董巴輿服志中二千石青綬四百石/三百石二百石黄綬四年減百官奉)
(今復/之)　六月壬辰豫章員谿原山崩(豫章郡在雒陽南/二千七百里屬揚)
(州/)　辛巳赦天下　侍御史唐喜討漢陽賊王信破斬
之杜季貢亡從滇零是嵗滇零死子零昌立年尚少同
種狼莫為其計策(滇音顛零音憐少/詩照翻種章勇翻)以季貢為將軍别
居丁奚城(按東觀記丁奚城/在北地郡靈州縣)
七年春二月丙午郡國十八地震　夏四月己未平原
懐王勝薨無子太后立樂安夷王寵子得為平原王
丙申晦日有食之　秋䕶羌校尉侯覇騎都尉馬賢擊
先零别部牢𦍑於安定(零音/憐)獲首虜千人　蝗
元初元年春正月甲子改元　二月乙夘日南地坼長
百餘里(東觀記曰坼長百八十二/里廣五十六里長直亮翻)　三月癸亥日有食
之(本考異曰帝紀二月己夘日南地坼三月癸酉日食/  志及袁紀皆云三月己夘日南地坼按長歴是年)
(二月壬辰朔無己夘三月壬戌朔癸酉十二/日不應日食二月當是乙夘三月當是癸亥)　詔遣兵
屯河内通谷衝要三十六所皆作塢壁設鳴鼔以備𦍑
冦(自太行北至恒山限隔并冀其間多有谷道/以相通今於衝要之地作塢壁以備𦍑冦)　夏四
月丁酉赦天下　京師及郡國五旱蝗　五月先零𦍑
冦雍城(右扶風雍縣城/也雍於用翻)　蜀郡夷冦蠶陵殺縣令(蠶陵/縣屬)
(蜀郡賢曰蠶陵故城在今翼州/翼水縣西有蠶陵山因以名焉)　九月乙丑太尉李修
罷　𦍑豪號多與諸種鈔掠武都漢中巴郡板楯蠻救
之(按范書板楯蠻夷者秦昭襄王時射殺白虎有功昭/王復夷人頃田不租十妻不筭傷人者論殺人者得)
(以倓錢贖死髙祖為漢王發夷人以定三秦復其渠帥/七姓不輸租賦餘户乃嵗入賨錢口四十世號為板楯)
(蠻夷閬中有渝水其人多居水左右天性勁勇數䧟陳/喜歌舞髙祖為制巴渝舞蠻盖挾板楯而戰因以為名)
(楯食尹翻倓徒/濫翻賨蔵宗翻)漢中五官掾程信率郡兵與蠻共擊破
之(百官志郡冇五官掾署功/曹及諸曹事掾俞絹翻)號多走還斷隴道與零昌
合(斷丁管翻/零音憐)侯霸馬賢與戰於枹罕破之(枹罕縣屬隴/西郡唐之河)
(州枹/音膚)　辛未以大司農山陽司馬苞為大尉　冬十月
戊子朔日有食之　凉州刺史皮楊(姓譜皮樊仲皮之/後又鄭有上卿子)
(皮出于/罕氏)擊羌於狄道大敗死者八百餘人(作考異曰紀/  皮陽今從)
(西羌𫝊予按隴西郡舊治狄道去/年􁁍襄武則其地已弃而不有矣)　是嵗郡國十五地
震
二年春䕶羌校尉龎參以恩信招誘諸羌號多等帥衆
降(帥讀曰率/降户江翻)參遣詣闕賜號多侯印遣之參始還治令
居(自張掖徙/還令居也)通河西道　零昌分兵冦益州遣中郎將
尹就討之　夏四月丙午立貴人滎陽閻氏為皇后(閻/后)
(之母鄧宏之妻之/同産也故得立)后性妬忌後宫李氏生皇子保后鴆
殺李氏(為后廢保張本保/後立是為順帝)五月京師旱河南及郡國十
九蝗(河南即/京師也)　六月丙戌大尉司馬苞薨　秋七月辛
巳以太僕㤗山馬英為太尉　八月遼東鮮卑圍無慮
(無慮縣屬遼東郡應劭曰慮音閭師古曰即所/謂毉無閭按郡國志無慮縣時屬遼東屬國)九月又
攻夫犂營殺縣令(賢曰夫犂縣屬遼東屬國故城在今/營州東南余按兩漢志遼東郡及遼)
(東屬國皆無夫犂縣今言殺縣令則/嘗為縣矣未知賢所據者何書也)壬午晦日有食之
　尹就擊𦍑黨吕叔都等蜀人陳省羅横應募刺殺叔
都(刺七/亦翻)皆封侯賜錢詔屯騎校尉班雄屯三輔雄超之
子也以左馮翊司馬鈞行征西將軍督關中諸郡兵八
千餘人龎參將羌胡兵七千餘人與鈞分道並擊零昌
參兵至勇士東(賢曰勇士縣屬天水郡余/按天水時已改為漢陽郡)為杜季貢所
敗引退(敗補/邁翻)鈞等獨進攻㧞丁奚城杜季貢率衆偽逃
鈞令右扶風仲光等收羌禾稼(風考異曰袁紀作右扶/  太守种暠今從范書)
光等違鈞節度散兵深入羌乃設伏要擊之(要一/遥翻)鈞在
城中怒而不救冬十月乙未光等兵敗並沒死者三千
餘人鈞乃遁還龎參既失期稱病引還皆坐徴下獄(下/遐)
(稼/翻)鈞自殺時度遼將軍梁慬亦坐事抵罪校書郎中扶
風馬融(融以郎中校蘭臺/書故稱校書郎中)上書稱參慬智能宜宥過責
效詔赦參等(定考異曰慬傳曰慬為度遼將軍明年安/  北地上郡皆被羌冦不能自立詔慬發)
(邉兵迎三郡吏民徙扶風界慬即遣南單于兄子優孤/塗奴将兵迎之既還慬以塗奴接其家屬有勞輙授以)
(𦍑侯印綬坐専擅徴下獄扺罪明年校書郎馬融上書/訟慬與參按慬為度遼將軍在永初四年徙三郡民在)
(五年參下獄在今年不得/云明年融訟之也疑𫝊誤)以馬賢代參領䕶羌校尉復
以任尚為中郎將代班雄屯三輔(月考異曰帝紀冬十/  遣任尚屯三輔按)
(西羌𫝊司馬鈞扺罪後尚乃/代雄屯三輔耳復扶又翻)　懷令虞詡説尚曰(説輸/芮翻)
兵法弱不攻彊走不逐飛自然之埶也今虜皆馬騎日
行數百里來如風雨去如絶絃以歩追之埶不相及所
以雖屯兵二十餘萬曠日而無功也為使君計莫如罷
諸郡兵各令出錢數千二十人共市一馬以萬騎之衆
逐數千之虜追尾掩截(賢曰尾猶尋也予謂尾者隨其/後而擊之也掩襲也截邀也)
其道自窮(言虜之路自窮不/能㨗出而冦掠也)便民利事大功立矣尚即
上言用其計遣輕騎擊杜季貢於丁奚城破之太后聞
虞詡有將帥之畧以為武都太守(冦考異曰詡𫝊曰羌/  武都太后以詡有)
(將帥之畧遷武都太守又曰賊敗散南入益州本紀元/初元年𦍑冦武都漢中據此似詡以元初元年為武都)
(大守也然按西羌𫝊龎參抵罪後任尚屯三輔時詡猶/為懐令説尚用騎兵袁紀亦云懐令虞詡説尚如范書)
(所言又云上問何從發此計尚表之受於懐令虞詡由/是知名遷武都太守以此驗之當在龎參抵罪後也)
羌衆數千遮詡於陳倉崤谷(此崤谷當在陳倉縣界即/今之大散關非宏農澠池)
(縣之崤/山也)詡即停軍不進而宣言上書請兵須到當發羌
聞之乃分鈔傍縣(鈔楚/交翻)詡因其兵散日夜進道兼行百
餘里令吏士各作兩竈日增倍之羌不敢逼或問曰孫
臏減竈而君增之(減竈事見二卷周顯王/二十八年臏頻忍翻)兵法日行不
過三十里以戒不虞(前書吉行五十/里師行三十里)而今日且二百里
何也詡曰虜衆多吾兵少徐行則易為所及(易以/䜴翻)速進
則彼所不測虜見吾竈日增必謂郡兵来迎衆多行速必
憚追我孫臏見弱(見賢/遍翻)吾今示彊埶有不同故也既到
郡兵不滿三千而羌衆萬餘攻圍赤亭數十日(賢曰赤/亭故城)
(在今渭州襄武縣東南有赤亭水予按唐渭州漢隴西/郡地漢武都唐階成州地此自是武都之赤亭非渭州)
(之赤亭也又按郡國志武/都下辨縣有赤亭即此)詡乃令軍中彊弩勿發而濳
發小弩羌以為矢力弱不能至并兵急攻詡于是使二
十彊弩共射一人發無不中(射而亦翻/中竹仲翻)羌大震退詡因
出城奮擊多所傷殺明日悉陳其兵衆令從東郭門出
北郭門入貿易衣服回轉數周羌不知其數更相恐動
(貿音茂更/工衡翻)詡計賊當退乃潜遣五百餘人於淺水設伏
候其走路(詡知賊退遇水必踏淺而/度因於其處設伏以待之)虜果大犇因掩擊
大破之斬獲甚衆賊由是走散詡乃占相地埶(相息/亮翻)築
營壁百八十所招還流亡假賑貧民開通水運(詡案行/川谷自)
(沮至下辨數十里燒/石剪木開漕船道)詡始到郡榖石千鹽石八千見户
萬三千(見存之户也/見賢遍翻)視事三年米石八十鹽石四百民
増至四萬餘户人足家給一郡遂安　十一月庚申郡
國十地震　十二月武陵澧中蠻反(澧中今澧州/地澧音禮)州郡
討平之　己酉司徒夏勤罷(夏户/雅翻)　庚戌以司空劉愷
為司徒光禄勲袁敞為司空敞安之子也　前虎賁中
郎將鄧宏卒(宏自遭母䘮去官/奉朝請故曰前)宏性儉素治歐陽尚書
(漢千乘歐陽生𫝊伏生尚書由/是尚書有歐陽氏學治直之翻)授帝禁中有司奏贈宏
驃騎將軍位特進封西平侯(西平縣屬/汝南郡)太后追宏雅意
不加贈位衣服但賜錢千萬布萬匹兄隲等復辭不受
(復扶又/翻下同)詔封宏子廣徳為西平侯將葬有司復奏發五
營輕車騎士禮儀如霍光故事(賢曰霍光薨宣帝遣太/中大夫侍御史持節䕶)
(䘮事中二千石修莫府冢上賜玉衣梓宫便房黄腸/題湊輼輬車黄屋左纛輕車材官五校士以送葬也)太
后皆不聼但白葢雙騎門生輓送(賢曰白葢車也輓/音晚騎竒寄翻)後
以帝師之重分西平之都鄉封廣徳弟甫德為都鄉矦
　
　
　
　
　
　
　
　
　
　
　
　
　
　資治通鑑卷四十九
