
　資治通鑑卷一百八十一　宋　司馬光　撰
　　　　　　　　　　　　　　胡三省　音註
　隋紀五(起著雍執徐盡𤣥/黓涒灘凡五年)
　　煬皇帝上之下
大業四年春正月乙巳詔發河北諸軍百餘萬穿永濟
渠引沁水南達于河北通涿郡(班志沁水出上黨榖逺/縣羊頭山世靡谷師古)
(曰今至懐州武陟縣界入河榖逺隋為沁源縣沁七鴆/翻  考異曰雜記三年六月敕開永濟渠引汾水入河)
(於汾水東北開渠合渠水至於涿郡二千餘里通/龍舟按永濟渠即今御河未嘗通汾水雜記誤也)丁男
不供始役婦人　壬申以太府卿元壽為内史令　裴
矩聞西突厥處羅可汗思其母請遣使招懐之二月己
夘帝遣司朝謁者崔君肅齎詔書慰諭之(帝置謁者臺/大夫一人置)
(司朝謁者二人以貳之處昌吕翻厥九勿翻可從刋入/聲汗音寒使疏吏翻朝直遙翻  考異曰隋帝紀作崔)
(毅今從西/突厥傳)處羅見君肅甚踞受詔不肻起君肅謂之曰
突厥本一國中分為二每嵗交兵積數十嵗而莫能相
滅者明知其勢敵耳然啓民舉其部落百萬之衆卑躬
折節入臣天子者其故何也(折而/列翻)正以切恨可汗不能
獨制欲借兵於大國共滅可汗耳羣臣咸欲從啓民之
請天子既許之師出有日矣顧可汗母向夫人(可從刋/入聲汗)
(音寒向/式亮翻)懼西國之滅旦夕守闕哭泣哀祈匍匐謝罪請
發使召可汗令入内屬天子憐之故復遣使至此(匍音/蒲匐)
(蒲北翻使疏吏翻下同/令力丁翻復扶又翻)今可汗乃踞慢如此則向夫人
為誑天子(誑居/况翻)必伏尸都市傳首虜庭(虜庭謂/啓民庭)發大隋
之兵資東國之衆左提右挈以擊可汗亡無日矣奈何
愛兩拜之禮絶慈母之命惜一語稱臣使社稷為墟乎
處羅矍然而起(處昌吕翻/矍居縳翻)流涕再拜跪受詔書因遣使
者隨君肅貢汗血馬　三月壬戍倭王多利思比孤(隋/書)
(倭國在百濟新羅東南水陸三千里於大海之中依山/島而居都於邪靡堆則魏志所謂邪馬臺者也在㑹稽)
(之東與儋耳相近杜佑曰倭在帶方東南大海中去遼/東萬二千里大較在閩川㑹稽之東亦與朱崖儋耳相)
(近自謂太伯之後一名日本自云/國在日邊因以為稱倭烏禾翻)入貢遺帝書曰(遺于/季翻)
日出處天子致書日没處天子無恙(恙余/亮翻)帝覽之不悦
謂鴻臚卿曰(臚凌/如翻)蠻夷書無禮者勿復以聞(復扶/又翻)　乙
丑車駕幸五原(帝改豐州/為五原部)因出塞廵長城(去年所/築者)行宫
設六合板城(隋志帝北廵出塞行宫設六合城方一百/二十歩髙四丈二尺六合以木為之方一)
(尺外面一方有板離合為之塗以青色壘六板為城髙/三丈六尺上加女牆板髙六尺開南北門又於城西角)
(起樓敵二門觀門樓檻皆丹青綺畫又造六合殿千人/帳載以槍車車載六合三板其車軨解合交义即為馬)
(槍皆車上張幕幕下張平一弩傳矢五人更守兩車之/間施車軨馬槍皆外其轅以為外圍次内布鐵菱次内)
(施蟄鞬中施弩牀長六尺濶三尺牀桄陛挿鋼錐皆長/五寸謂之蝦鬚皆施機闗張則錐皆外向其牀上施旋)
(機弩以繩連弩機人從外來觸繩則弩機旋轉向所觸/而發其外又以矰周圍行宫二丈一鈴一柱柱舉矰去)
(地二尺五寸當行宫南北門施槌磬連矰以機發之有/人觸矰則衆鈴發響槌擊兩磬以知所警名為擊磬)
(考異曰雜記云帝幸啓民帳造行城周/二千歩髙二十餘丈今從隋禮儀志)載以槍車每頓
舍則外其轅以為外圍内布鐵菱(爾雅翼曰今軍旅以/鐵作茨以布敵路謂)
(之鐵蒺藜或云鐵蒺藜菱角起於煬帝征遼/為之然六韜中已有此物晁錯傳謂之渠答)次施弩牀
皆挿鋼錐(鋼音剛/精鐵也)外向上施旋機弩以繩連機人來觸
繩則弩機旋轉向所觸而發其外又以矰周圍施鈴柱
槌磬以知所警(矰作滕翻/槌直追翻)帝募能通絶域者屯田主事
常駿等請使赤土(屯田曹屬工部尚書尚書諸曹各有/主事流外吏職也隋書赤土國扶南)
(之别種在南海中水行百餘日而達所都土色多赤因/以為號杜佑曰崖州直南水行便風十餘日到赤土國)
(其國到五月日亭午物影都在南一日三食飯皆旋/炊不然逡廵過時即便臭敗熱氣特甚使疏利翻)帝
大悦丙寅命駿齎物五千叚以賜其王赤土者南海中
逺國也　帝無日不治宫室(治直/之翻)兩京及江都苑囿亭
殿雖多乆而益厭每遊幸左右顧矚(矚之/欲翻)無可意者不
知所適乃備責天下山川之圖躬自歴覽以求勝地可
置宫苑者夏四月詔於汾州之北汾水之源營汾陽宫
(隋志樓煩郡汾源縣舊岢嵐也大業四年改為靜樂有/汾陽宫管涔山天池汾水十三州志汾水出武州之燕)
(京山管涔之異名也水經注燕京山上有大池世謂/之天池按煬帝起汾陽宫環天池詳見後五臺註)
初元徳太子薨(見上卷/二年)河南尹齊王暕次當為嗣元徳
吏兵二萬餘人悉𨽻於暕(暕古/限翻)帝為之妙選僚屬(為于/偽翻)
以光祿少卿栁謇之為齊王長史(少始照翻謇九/輦翻長知兩翻)且戒
之曰齊王徳業修備富貴自鍾卿門(鍾聚/也)若有不善罪
亦相及謇之慶之從子也(栁慶事宇文/泰從才用翻)暕寵遇日隆百
官趨謁闐咽道路暕以是驕恣昵近小人(闐田年翻昵/尼質翻近其)
(靳/翻)所為多不法遣左右喬令則庫狄仲錡(庫狄複姓/錡魚豈翻)陳
智偉求聲色令則等因此放縱訪人家有美女輙矯暕
命呼之載入暕第淫而遣之仲錡智偉詣隴西撾炙諸
胡責其名馬(帝改渭州為隴/西郡撾側𤓰翻)得數匹以進暕暕令還主
仲錡等詐言王賜取歸其家暕不知也樂平公主嘗奏
帝言栁氏女美(樂平公主周天/元后也樂音洛)帝未有所答乆之主復
以栁氏進暕(復扶/又翻)暕納之其後帝問主栁氏女安在主
曰在齊王所帝不悦暕從帝幸汾陽宫大獵詔暕以千
騎入圍(騎竒/寄翻)暕大獲麋鹿以獻而帝未有得也乃怒從
官皆言為暕左右所遏獸不得前(從才/用翻)帝於是發怒求
暕罪失時制縣令無故不得出境有伊闕令皇甫詡得
幸於暕違禁攜之至汾陽宫御史韋徳裕希㫖劾奏暕
(劾户槩翻/又户得翻)帝令甲士千餘人大索暕第(令力丁翻/索山客翻)因窮
治其事(治直/之翻)暕妃韋氏早卒(卒子/恤翻)暕與妃姊元氏婦通
産一女暕召相工(相息/亮翻)令徧視後庭相工指妃姊曰此
産子者當為皇后暕以元徳太子有三子(三子侑/倓侗)恐不
得立隂挾左道為猒勝(猒於/葉翻)至是皆發帝大怒斬令則
等數人賜妃姊死暕府僚皆斥之邊逺栁謇之坐不能
匡正除名(謇九/輦翻)時趙王杲尚㓜帝謂侍臣曰朕唯有暕
一子不然者當肆諸市朝以明國憲暕自是恩寵日衰
雖為京尹不復關預時政帝恒令虎賁郎將一人監其
府事(帝制十二衛每衛置䕶軍四人掌副貳將軍無則/一人攝尋改䕶軍為虎賁郎將正四品朝直遙翻)
(復扶又翻恒戸登翻令力丁翻/賁音奔將即亮翻監古銜翻)暕有㣲失虎賁輙奏之
帝亦常慮暕生變所給左右皆以老弱備員而已太史
令庾質季才之子也其子為齊王屬(隋王府有/掾有屬)帝謂質
曰汝不能一心事我乃使兒事齊王何向背如此(背蒲/妹翻)
對曰臣事陛下子事齊王實是一心不敢有二帝猶怒
出為合水令(開皇十六年置合水縣為慶州治所帝/改慶州為𢎞化郡唐改合水縣為安化)
乙夘詔以突厥啓民可汗(厥九勿翻可從/刋入聲汗音寒)遵奉朝化思
改戎俗宜於萬壽戌置城造屋其帷帳牀褥以上務從
優厚　秋七月辛巳發丁男二十餘萬築長城自榆谷
而東(此榆谷當/在榆林西)　裴矩説鐵勒(説式/芮翻)使擊吐谷渾大破
之吐谷渾可汗伏允東走入西平境内(帝改鄯州為西/平郡吐讀暾入)
(聲谷音浴可從/刋入聲汗音寒)遣使請降求救帝遣安徳王雄出澆河
(前已書觀王雄此復書安徳王雄何也按雄傳雄從帝/征吐谷渾還方徙封觀王髙熲誅之時雄尚為安徳王)
(通鑑因舊史成文而書之耳帝改廓州為/澆河郡使疏吏翻降户江翻澆古堯翻)許公宇文述
出西平迎之(宇文述封/許國公)述至臨羌城(漢臨羌/縣城也)吐谷渾畏
述兵盛不敢降帥衆西遁(帥讀/曰率)述引兵追之拔曼頭赤
水二城(隋志帝平吐谷渾置河源郡於古/赤水城管下有曼頭城曼音萬)斬三千餘級
獲其王公以下二百人虜男女四千口而還(還從宣翻/又如字下)
(同/)伏允南奔雪山(此即蜀西山/之西雪山也)其故地皆空東西四千
里南北二千里皆為隋有置州縣鎮戍(置鄯善且末西/海河源四郡顯)
(武濟逺肅寧伏戎宣徳威定逺/化赤水等縣志云置於五年)天下輕罪徙居之　八
月辛酉上親祠恒岳(恒岳北岳恒/山恒户登翻)赦天下河北道郡守
畢集(守式/又翻)裴矩所致西域十餘國皆來助祭(裴考異曰/  矩傳云)
(三年誤也/今從帝紀)　九月辛未徴天下鷹師悉集東京(鷹師善/調習鷹)
(隼者/也)至者萬餘人　冬十月乙夘頒新式(去年四月壬/辰改度量權)
(衡並依古式/今頒於天下)　常駿等至赤土境赤土王利富多塞遣
使以三十舶迎之進金鏁以纜駿船(使疏吏翻下同舶/莫百翻鏁蘇果翻)
凡汎海百餘日入境月餘乃至其都(赤土所都/名僧祗城)其王居
處(處昌/吕翻)器用窮極珍麗待使者禮亦厚遣其子那邪迦
隨駿入貢(迦音/加)　帝以右翊衛將軍河東薛世雄為玉
門道行軍大將(帝改蒲州為河東郡隋志玉門縣屬敦/煌郡改行軍總管為行軍大將將即亮)
(翻/)與突厥啓民可汗連兵擊伊吾(厥九勿翻可從刋入/聲汗音寒  考異曰)
(世雄擊伊吾帝紀無之本傳前有從帝征吐谷渾後云/嵗餘以世雄為玉門大將與突厥啓民可汗擊伊吾然)
(則似在大業六七年也按是時啓民已卒伐吐谷渾之/嵗伊吾吐屯設獻地數千里恩寵甚厚隋何故伐之今)
(移在獻/地之前)師出玉門啓民不至世雄孤軍度磧伊吾初謂
隋軍不能至皆不設備聞世雄軍已度磧大懼請降(流/沙)
(亦謂之磧磧七/迹翻降户江翻)世雄乃於漢故伊吾城東築城留銀青
光祿大夫王威以甲卒千餘人戍之而還(還從宣翻/又音如字)
五年春正月丙子改東京為東都　突厥啓民可汗來
朝禮賜益厚(厥九勿翻可從刋入/聲汗音寒朝直遙翻)　癸未詔天下均田
　戊子上自東都西還　己丑制民間鐵义撘鉤􁝀刄
之類皆禁之(撘多臘翻/􁝀作管翻)　二月戊申車駕至西京　三
月己巳西廵河右乙亥幸扶風舊宅(河右河西武威諸/郡地帝改岐州為)
(扶風/郡)夏四月癸亥出臨津關(臨津闗當在枹罕界臨河/津水經注河水自澆河東)
(流逕邯川城南又東逕臨津城/北白土城南為緣河濟渡之地)度黄河至西平陳兵講
武將擊吐谷渾五月乙亥上大獵於拔延山(隋志西平/郡化隆縣)
(有拔延山杜祐曰㧞延山在廓州廣威縣隋/煬帝征吐渾經此山吐從􁧝入聲谷音浴)長圍亘二
十里(千考異曰隋唐紀作二/  里疑二十里字誤)庚辰入長寧谷(長寧谷在/古晉昌郡)
(界水經注湟水逕臨羌縣故城南又東長寧川水注之/長寧水東南流逕晉昌川又有長寧亭亭北有養女嶺)
(即浩舋西/平之北山)度星嶺丙戍至浩舋川(水經注浩舋河出塞/外逕西平之鮮谷塞)
(又東逕養女北山東南隋志西平郡湟水/縣有舊浩舋縣浩舋音告門浩又音閤)以橋未成斬
都水使者黄亘及督役者九人(帝改都水監為都水使/者  考異曰隋帝紀云)
(梁浩舋御馬度而/橋壊今從略記)數日橋成乃行吐谷渾可汗伏允帥
衆保覆袁川(可從刋入聲汗/音寒帥讀曰率)帝分命内史元壽南屯金
山兵部尚書叚文振北屯雪山太僕卿楊義臣東屯琵
琶峽將軍張壽西屯泥嶺四面圍之伏允以數十騎遁
出遣其名王詐稱伏允保車我真山(騎竒寄翻/車昌遮翻)壬辰詔
右屯衛大將軍張定和往捕之定和輕其衆少不被甲
挺身登山吐谷渾伏兵射殺之(少詩沼翻被皮/義翻射而亦翻)其亞將
栁武建擊吐谷渾破之(將即/亮翻)甲午吐谷渾仙頭王窮䠞
(䠞與/蹙翻)帥男女十餘萬口來降(帥讀曰率/降戸江翻)六月丁酉遣左
光祿大夫梁黙等追討伏允兵敗為伏允所殺衛尉卿
劉權出伊吾道擊吐谷渾至青海(隋志西海郡有青海/吐谷渾傳青海在伏)
(俟城東周/囘千餘里)虜獲千餘口乘勝追奔至伏俟城(吐谷渾都/伏俟城在)
(青海西/十五里)辛丑帝謂給事郎蔡徴曰自古天子有廵狩之
禮而江東諸帝多傅脂粉坐深宫不與百姓相見此何
理也對曰此其所以不能長世丙午至張掖(帝改丼州/為張掖郡)
帝之將西廵也命裴矩説髙昌王麴伯雅(麴姓也漢末/有西平麴演)
(説輸/芮翻)及伊吾吐屯設等(吐屯設意突厥/所置以守伊吾)啗以厚利召使
入朝壬子帝至燕支山(隋志武威郡畨禾縣有燕支山/啗徒濫翻又徒覽翻朝直遙翻)
(燕因/肩翻)伯雅吐屯設等及西域二十七國謁於道左皆令
佩金玉被錦罽(令力丁翻被皮/義翻罽音計)焚香奏樂歌舞諠譟帝
復令武威張掖士女盛飾縱觀衣服車馬不鮮者郡縣
督課之騎乘填咽(騎竒寄翻/乘繩證翻)周亘數十里以示中國之
盛吐屯設獻西域數千里之地上大悦癸丑置西海河
源鄯善且末等郡(西海郡置於伏俟城河源郡置於赤/水城鄯善郡置於古樓蘭城且末郡)
(置於古且末城酈道元曰且末城東去鄯/善郡七百二十里鄯時戰翻且子閭翻)讁天下罪人
為戍卒以守之命劉權鎮河源郡積石鎮(志云河源郡/有積石山河)
(所出也杜佑曰積石山/在西平郡龍支縣南)大開屯田扞禦吐谷渾以通西
域之路是時天下凡有郡一百九十縣一千二百五十
五户八百九十萬有竒(竒居/宜翻)東西九千三百里南北萬
四千八百一十五里隋氏之盛極於此矣帝謂裴矩有
綏懐之畧進位銀青光祿大夫自西京諸縣及西北諸
郡皆轉輸塞外每嵗鉅億萬計經途險遠及遇冦鈔(鈔/楚)
(交/翻)人畜死亡不達者郡縣皆徴破其家由是百姓失業
西方先困矣初吐谷渾伏允使其子順來朝(吐從暾入/聲谷音浴)
(朝直/遙翻)帝留順不遣伏允敗走無以自資帥數千騎客於
党項(隋書党項羌者三苗之後也其種有宕昌白狼皆/自稱獮猴種東接臨洮西平西拒葉䕶南北數千)
(里處山谷間每姓别為部/落帥讀曰率党他朗翻)帝立順為可汗(可從刋入/聲汗音寒)送
至玉門令統其餘衆以其大寶王尼洛周為輔(統他綜/翻尼女)
(夷/翻)至西平其部下殺洛周順不果入而還(還從宣翻/又音如字)丙
辰上御觀風殿(即觀風/行殿也)大備文物引髙昌王麴伯雅及
伊吾吐屯設升殿宴飲(月考異曰略記在六/  壬寅今從隋帝紀)其餘蠻夷
使者陪階庭者二十餘國奏九部樂(杜佑曰煬帝立清/樂龜兹西凉天竺)
(康國疏勒安國髙麗禮/畢為九部使疏吏翻)及魚龍戲以娛之賜賚有差戊
午赦天下吐谷渾有青海俗傳置牝馬於其上得龍種
(吐谷渾傳青海中有小山其俗至冬輙放牝馬於其上/言得龍種吐谷渾嘗得波斯草馬放入青海因生驄駒)
(能日行千里時稱/青海驄種章勇翻)秋七月置馬牧於青海縱牝馬二千
匹於川谷以求龍種無効而止車駕東還經大斗㧞谷
(還從宣翻又如字新唐志凉州西二百里有大斗軍/本赤水守捉開元十六年為軍因大斗㧞谷為名)山
路隘險魚貫而出(單行相次/若貫魚然)風雪晦𡨕文武饑餒沾濕
夜乆不逮前營(逮及/也)士卒凍死者大半(在考異曰帝紀/  六月癸夘按)
(西邊地雖寒不容六月大雪凍死人畜/今從畧記略記作達十㧞谷今從帝紀)馬驢什八九後
宫妃主或狼狽相失與軍士雜宿山間九月乙未車駕
入西京冬十一月丙子復幸東都(復扶/又翻)　民部侍郎裴
藴以民間版籍脱漏户口及詐注老小尚多奏令貌閲
(令力丁翻閲其/貌以驗老小)若一人不實則官司解職又許民紏得
一丁者令被紏之家代輸賦役(被皮/義翻)是嵗諸郡計帳進
丁二十萬三千新附口六十四萬一千五百帝臨朝覽
狀(朝直/遙翻)謂百官曰前代無賢才致此罔冐今户口皆實
全由裴藴由是漸見親委未幾擢授御史大夫與裴矩
虞世基參掌機密藴善候伺人主㣲意(幾居豈翻/伺相吏翻)所欲
罪者則曲法鍜成其罪所欲宥者則附從輕典因而釋
之是後大小之獄皆以付藴刑部大理莫敢與爭必稟
承進止然後决斷(斷丁/亂翻)藴有機辯言若懸河或重或輕
皆由其口剖析明敏時人不能致詰(書曰知人則哲能/官人史言知人善)
(任之/難)　突厥啓民可汗卒(厥九勿翻可從刋入/聲汗音寒卒子恤翻)上為之
廢朝三日(為于偽翻朝/直遙翻下同)立其子咄吉(咄當/没翻)是為始畢可
汗表請尚公主詔從其俗　初内史侍郎薛道衡以才
學有盛名乆當樞要髙祖末出為襄州總管(帝改襄州/為襄陽郡)
帝即位自畨州刺史召之(隋志廣州仁壽元年改畨州/葢因畨禺以名州帝改為南)
(海郡畨依漢/書音義音潘)欲用為秘書監道衡既至上髙祖文皇帝
頌(上時/掌翻)帝覽之不悦顧謂蘇威曰道衡致美先朝(致極/也)
此魚藻之義也(詩小序曰魚藻刺幽王也言萬物失其/性王居鎬京將不能以自樂故君子思)
(古之武/王焉)拜司𨽻大夫將置之罪司𨽻刺史房彦謙勸道
衡杜絶賔客卑辭下氣(帝置司𨽻大夫一人為司𨽻臺/率又置司𨽻刺史十四人正六)
(品廵察畿/外諸郡)道衡不能用㑹議新令乆不决道衡謂朝士
曰向使髙熲不死令决當乆行有人奏之帝怒曰汝憶
髙熲邪(朝直遙翻熲居/永翻邪音耶)付執法者推之(推尋繹也推考/而尋繹其事也)
裴藴奏道衡負才恃舊有無君之心推惡於國(推吐/雷翻)妄
造禍端論其罪名似如隠昧原其情意深為悖逆(悖蒲/内翻)
(又蒲/没翻)帝曰然我少時與之行役(謂伐陳時/少詩照翻)輕我童稚(稚/遲)
(二/翻)與髙熲賀若弼等外擅威權(若人/者翻)及我即位懐不自
安頼天下無事未得反耳公論其逆妙體本心道衡自
以所坐非大過促憲司早斷(斷丁/亂翻)冀奏日帝必赦之敕
家人具饌以備賔客來候者(饌雛戀翻/又雛皖翻)及奏帝令自盡
道衡殊不意未能引决憲司重奏縊而殺之妻子徙且
末(令力丁翻重直龍翻/縊於賜翻且子閭翻)天下寃之　帝大閲軍實稱器
甲之美宇文述因進言此皆雲定興之功帝即擢定興
為太府丞
六年春正月癸亥朔未明三刻有盗數十人素冠練衣
焚香持華自稱彌勒佛入自建國門(釋氏之説以為釋/迦佛衰謝彌勒佛)
(出世故盗稱之以為姧建國門葢東都皇城端門也唐/六典云武徳五年平王世充惡其壯麗焚乾陽殿及建)
(國門華讀曰花三考異曰雜記在/五年正月又云  百入今從隋書)監門者皆稽首(監古/銜翻)
(稽音/啓)既而奪衛士仗將為亂齊王暕遇而斬之於是都
下大索(暕古限翻/索山客翻)連坐者千餘家　帝以諸蕃酋長畢
集洛陽(酋才由翻/長知兩翻)丁丑於端門街(洛陽皇城端/門外之街)盛陳百
戲戲場周圍五千歩執絲竹者萬八千人聲聞數十里
(聞音/問)自昏至旦燈火光燭天地終月而罷所費巨萬自
是嵗以為常(丁丑正月十五日今人/元宵行樂葢始盛於此)諸蕃請入豐都市
交易(東都東市曰豐都南市/曰大同北市曰通逺)帝許之先命整飾店肆簷
宇如一盛設帷帳珍貨充積人物華盛賣菜者亦藉以
龍須席(龍須席以龍須草織成今淮上/安慶府居人多能織龍須席)胡客或過酒食
店(過工/禾翻)悉令邀延就坐(坐徂/卧翻)醉飽而散不取其直紿之
曰中國豐饒酒食例不取直胡客皆驚歎其黠者頗覺
之(紿徒亥翻黠/户八翻慧也)見以繒帛纒樹曰中國亦有貧者衣不
葢形何如以此物與之纒樹何為市人慚不能答帝稱
裴矩之能謂羣臣曰裴矩大識朕意凡所陳奏皆朕之
成算未發之頃矩輙以聞自非奉國盡心孰能若是是
時矩與右翊衛大將軍宇文述内史侍郎虞世基御史
大夫裴藴光祿大夫郭衍皆以諂䛕有寵述善於供奉
容止便辟(便毗連翻/辟讀曰僻)侍衛者咸取則焉郭衍嘗勸帝五
日一視朝(朝直遙翻/翻下同)曰無効髙祖空自勤苦帝益以為
忠曰唯有郭衍心與朕同帝臨朝凝重(朝直/遙翻)發言降詔
辭義可觀而内存聲色其在兩都及廵遊常以僧尼道
士女官自隨(女官即/女道士)謂之四道場梁公蕭鉅琮之弟子
千牛左右宇文皛慶之孫也(隋制千牛備身左右十二/人掌供御弓箭宇文慶見)
(一百七十三卷陳高宗/太建十一年皛户了翻)皆有寵於帝帝每日於苑中林
亭間盛陳酒饌(饌雛晥翻/又雛戀翻)敕燕王倓與鉅皛及髙祖嬪
御為一席(倓徒丼翻/嬪毗賔翻)僧尼道士女官為一席帝與諸寵
姬為一席略相連接罷朝即從之(朝直/遙翻)宴飲更相勸侑
(更工/衡翻)酒酣殽亂靡所不至以是為常楊氏婦女之美者
往往進御皛出入宫掖不限門禁至於妃嬪公主皆有
醜聲帝亦不之罪也　帝復遣朱寛招撫流求(復扶/又翻)流
求不從帝遣虎賁郎將廬江陳稜朝請大夫同安張鎮
周發東陽兵萬餘人自義安汎海擊之(賁音奔將即亮/翻帝改廬州為)
(廬江郡熈州為同安郡婺州/為東陽郡潮州為義安郡)行月餘至其國以鎮周為
先鋒流求王渴刺兠(刺盧/達翻)遣兵逆戰屢破之遂至其都
(流求國王所居曰婆羅檀洞塹/柵三重環以流水樹棘為藩)渴刺兠自將出戰(將即/亮翻)
又敗退入栅稜等乘勝攻㧞之斬渇刺兠虜其民萬餘
口而還(還從宣翻/又如字)二月乙巳稜等獻流求俘頒賜百官
進稜位右光祿大夫鎮周金紫光祿大夫　乙夘詔以
近世茅土妄假名實相乖自今唯有功勲乃得賜封仍
令子孫承襲於是舊賜五等爵非有功者皆除之　庚
申以所徴周齊梁陳散樂(散悉/但翻)悉配太常皆置慱士弟
子以相傳授樂工至三萬餘人　三月癸亥帝幸江都
宫　初帝欲大營汾陽宫令御史大夫張衡具圖奏之
(又考異曰張衡傳云帝幸衡宅之明年幸汾陽宫/  云明年復幸汾陽宫按今紀皆無其事恐傳誤)衡乘
間進諌曰比年勞役繁多(間古莧翻/比毗至翻)百姓疲弊伏願留
神稍加抑損帝意甚不平後目衡謂侍臣曰張衡自謂
由其計畫令我有天下也(令力/丁翻)乃錄齊王暕携皇甫翊
從駕及前幸涿郡祠恒岳時父老謁見者衣冠多不整
(暕古限翻從才用翻/恒户登翻見賢遍翻)譴衡以憲司不能舉正(張衡為御/史大夫故)
(譴之以憲/司職分)出為榆林太守乆之衡督役築樓煩城(大業/四年)
(置樓煩郡後魏之嵐州也本漢之汾陽/縣地時置汾陽宫故築城守式入翻)因帝廵幸得謁
帝帝惡衡不損瘦(惡烏/路翻)以為不念咎謂衡曰公甚肥澤
宜且還郡復遣之榆林(還從宣翻又音如字/復扶又翻又音如字)未幾敕衡
督役江都宫禮部尚書楊𤣥感使至江都(幾居豈翻/使疏吏翻)衡
謂𤣥感曰薛道衡真為枉死𤣥感奏之江都郡丞王世
充又奏衡頻减頓具帝於是發怒鎻詣江都市將斬之
乆乃得釋除名為民放還田里以王世充領江都宫監
世充本西域胡人姓支氏父没㓜從其母嫁王氏因冐
其姓世充性譎詐有口辯頗涉書傳好兵法習律令(譎/古)
(穴翻傳直戀翻/好呼到翻下同)帝數幸江都(數所/角翻)世充能伺候顔色為阿
諛雕飾池臺奏獻珍物由是有寵(為王世充乘時僣/竊張本伺相吏翻)
夏六月甲寅制江都太守秩同京尹(隋制京尹/正三品)　冬十
二月己未文安憲侯牛𢎞卒(按牛𢎞傳𢎞爵竒章郡公/卒贈文安縣侯諡曰憲此)
(書其贈諡也隋志文安/縣屬河間郡卒子恤翻)𢎞寛厚恭儉學術精博隋室舊
臣始終信任悔吝不及者唯𢎞一人而已弟弼好酒而
䣱(䣱香句翻/醉怒也)嘗因醉射殺𢎞駕車牛(射而/亦翻)𢎞來還宅(還/從)
(宣翻又/音如字)其妻迎謂之曰叔射殺牛𢎞無所怪問直答云
作脯坐定其妻又曰叔忽射殺牛大是異事𢎞曰已知
之矣顔色自若讀書不輟　敕穿江南河自京口至餘
杭八百餘里(今浙西運河自杭州達鎮江府入大江是/也鎮江古京口也帝改杭州為餘杭郡)
廣十餘丈(廣古/曠翻)使可通龍舟并置驛宫草頓欲東廵㑹
稽(帝改越州復曰㑹/稽郡㑹古外翻)　上以百官從駕皆服袴褶(從才/用翻)
(褶音/習)於軍旅間不便是嵗始詔從駕渉逺者文武官皆
戎衣五品以上通着紫袍六品以下兼用緋綠(自此文/武官常)
(服遂以為品色著/則略翻緋音非)胥史以青庶人以白屠商以皁(皁才/早翻)
士卒以黄　帝之幸啓民帳也(見上卷/三年)髙麗使者在啓
民所(麗力知翻/使疏吏翻)啓民不敢隠與之見帝(見賢/遍翻)黄門侍郎
裴矩説帝曰髙麗本箕子所封之地漢晉皆為郡縣(周/武)
(王封箕子於朝鮮秦末衛滿據之傳國至孫右渠漢武/帝滅之開為四郡漢末公孫度據之傳國至孫淵魏滅)
(之至晉皆為郡縣髙麗之先出於夫餘朱䝉建國號髙/句驪以髙為氏魏晉以來中國兵亂髙麗内侵併有遼)
(東地説輸芮翻朝/漢書音義音潮)今乃不臣别為異域先帝欲征之乆
矣但楊諒不肖師出無功(事見一百七十八/卷開皇十八年)當陛下之
時安可不取使冠帶之境遂為蠻貊之鄉乎今其使者
親見啓民舉國從化可因其恐懼脇使入朝(朝直遙/翻下同)帝
從之􁀐牛𢎞宣㫖曰朕以啓民誠心奉國故親至其帳
明年當往涿郡爾還日語髙麗王(還從宣翻又音如字/語牛倨翻麗力知翻)
勿自疑懼存育之禮當如啓民茍或不朝將帥啓民往
廵彼土(帥讀/曰率)髙麗王元懼藩禮頗闕帝將討之課天下
富人買武馬匹至十萬錢簡閲器仗務令精新或有濫
惡則使者立斬(令力/丁翻)
七年春正月壬寅真定襄侯郭衍卒(真定縣侯也隋志/恒山郡治真定縣)
(卒子/恤翻)　二月己未上升釣臺臨楊子津大宴百僚乙亥
帝自江都行幸涿郡御龍舟度河入永濟渠仍勑選部
門下内史御史四司之官於船前選補(選部之選宣戀/翻選補之選如)
(字/)其受選者三千餘人或徒歩隨船三千餘里不得處
分(處昌吕翻/分扶問翻)凍餒疲頓因而致死者什一二　壬午下
詔討髙麗敕幽州摠管元𢎞嗣(大業初已廢諸州總管/府此書元𢎞嗣前官)
往東萊海口(帝改萊州/為東萊郡)造船三百艘(艘蘇/遭翻)官吏督役晝
夜立水中略不敢息自腰以下皆生蛆死者什三四(蛆/子)
(余/翻)夏四月庚午車駕至涿郡之臨朔宫(唐志幽州薊縣/有故隋臨朔宮)
(按考異曰略記曰丙午幸涿郡之新宫/  長歴是月丙辰朔無丙午今從帝紀)文武從官九品
以上並令給宅安置(從才/用翻)先是詔總徴天下兵無間逺
近俱㑹於涿(涿即涿郡/先悉薦翻)又發江淮以南水手一萬人弩
手三萬人嶺南排鑹手三萬人(鑹七亂翻/小矟也)於是四逺奔
赴如流五月勑河南淮南江南造戎車五萬乘送髙陽
(隋志髙陽縣屬河/間郡乘繩證翻)供載衣甲幔幕(幔莫/半翻)令兵士自挽之
發河南北民夫以供軍須秋七月發江淮以南民夫及
船運黎陽及洛口諸倉米至涿郡(令力丁翻黎陽縣屬/汲郡有黎陽倉洛口)
(倉初置見/上卷二年)舳艫相次千餘里(舳艫音/逐盧)載兵甲及攻取之
具往還在道常數十萬人填咽於道晝夜不絶死者相
枕(枕職/任翻)臭穢盈路天下騷動　山東河南大水漂没三
十餘郡冬十月乙夘底柱崩偃河逆流數十里(砥柱在/河南郡)
(陜縣北河中/底與砥同)初帝西廵(見五/年)遣侍御史韋節(隋制御史/臺侍御史)
(八/人)召西突厥處羅可汗(厥九勿翻處昌吕翻/可從刋入聲汗音寒)令與車駕
㑹大斗㧞谷國人不從處羅謝使者辭以佗故帝大怒
無如之何㑹其酋長射匱遣使來求婚(令力丁翻使疏/吏翻酋才由翻)
(長知/兩翻)裴矩因奏曰處羅不朝恃彊大耳臣請以計弱之
分裂其國即易制也(朝直遙翻下/同易以豉翻)射匱者都六之子達
頭之孫(杜佑曰都六者突厥始建號者也今矩/言都六為達頭之子則非始建號者也)世為可
汗君臨西面今聞其失職附屬處羅故遣使來以結援
耳願厚禮其使拜為大可汗則突厥勢分兩從我矣(言/射)
(匱處羅將兩/皆從隋也)帝曰公言是也因遣矩朝夕至舘微諷諭
之帝於仁風殿召其使者言處羅不順之狀稱射匱向
善吾將立為大可汗令發兵誅處羅然後為婚取桃竹
白羽箭一枝(桃竹桃枝竹也/今江南有之)以賜射匱因謂之曰此事
宜速使疾如箭也使者返路經處羅處羅愛箭將留之
使者譎而得免(譎古/穴翻)射匱聞而大喜興兵襲處羅處羅
大敗棄妻子將數千騎東走緣道被刼寓於髙昌東保
時羅漫山(新唐志伊州伊吾縣有折羅漫山亦曰天山/將即亮翻又音如字領也騎竒寄翻被皮義)
(翻/)髙昌王麴伯雅上狀(上言/其狀)帝遣裴矩與向氏親要左
右馳至玉門關晉昌城(新唐志玉門闗在/沙州夀昌縣西北)曉諭處羅使
入朝十二月己未處羅來朝於臨朔宫(朝直/遙翻)帝大悦接
以殊禮帝與處羅宴處羅稽首謝入見之晩帝以温言
慰勞之(稽音啓見賢遍/翻勞力到翻)備設天下珍膳盛陳女樂羅綺
絲竹眩曜耳目然處羅終有怏怏之色(怏於/兩翻)　帝自去
嵗謀討髙麗詔山東置府令養馬以供軍役又發民夫
運米積於瀘河懐逺二鎮(新唐志曰隋於營州之境汝/羅故城置遼西郡領遼西瀘)
(河懐遠三/縣瀘音盧)車牛往者皆不返士卒死亡過半耕稼失時
田疇多荒加之饑饉榖價踊貴東北邊尤甚斗米直數
百錢所運米或粗惡(粗倉/乎翻)令民糴而償之又發鹿車夫
六十餘萬(鹿車小車也言/其小止容一鹿)二人共推米三石(推吐/雷翻)道途
險逺不足充餱糧(餱户鉤翻/乾食也)至鎮無可輸皆懼罪亡命
重以官吏貪殘(重直/用翻)因緣侵漁百姓困窮財力俱竭安
居則不勝凍餒(勝音/升)死期交急剽掠則猶得延生(剽匹/妙翻)
於是始相聚為羣盗鄒平民王薄擁衆據長白山(鄒平/縣宋)
(所僑置平原郡縣之地隋開皇十八年改名鄒平時屬/齊郡唐併入齊州臨濟縣長白山在章丘縣界亦屬齊)
(郡宋白曰淄州長山縣宋於此僑立廣川郡及武彊縣/隋改武彊為長山以縣西南三十五里長白山為名)
剽掠齊濟之郊(帝改齊州為齊郡濟州為濟/北郡剽匹妙翻濟子禮翻)自稱知世
郎言事可知矣又作無向遼東浪死歌以相感勸(浪死/猶言)
(徒死/也)避征役者多往歸之平原東有豆子䴚(帝改徳州/為平原郡)
(䴚舉朗翻/鹽澤也)負海帶河地形深阻自髙齊以來羣盗多匿
其中有劉霸道者家於其旁累世仕宦貲産富厚霸道
喜遊俠(喜許/記翻)食客常數百人及羣盗起遠近多往依之
有衆十餘萬號阿舅賊(阿烏/葛翻)漳南人竇建徳(漳南本漢/東陽縣地)
(乆廢開皇六年復置十八年改為漳南屬/清河郡宋白曰取地居漳水之南為名)少尚氣俠膽
力過人為鄉黨所歸附㑹募人征髙麗建徳以勇敢選
為二百人長(少詩照翻/長知兩翻)同縣孫安祖亦以驍勇選為征
士(驍堅/堯翻)安祖辭以家為水所漂妻子餒死縣令怒笞之
安祖刺殺令(刺七/亦翻)亡抵建徳(命考異曰杜儒童隋季革/  記云安祖以盜羊為縣)
(令所考今從舊/唐書建徳傳)建徳匿之官司逐捕蹤跡至建徳家建
徳謂安祖曰文皇帝時天下殷盛發百萬之衆以伐髙
麗尚為所敗(即謂開皇十八/年事敗補邁翻)今水潦為災百姓困窮加
之往嵗西征(謂西征/吐谷渾)行者不歸瘡痍未復主上不恤乃
更發兵親擊髙麗天下必大亂丈夫不死當立大功豈
可但為亡虜邪(邪音/耶)乃集無頼少年得數百人使安祖
將之(少詩照翻/將即亮翻)入髙雞泊中為羣盗(新唐書曰髙雞泊/廣袤數百里葭薍)
(阻奥可/以違難)安祖自號將軍時鄃人張金稱聚衆河曲(鄃漢/縣舊)
(廢開皇十六年復置屬清河郡河曲/清河之曲新唐書作河渚鄃音輸)蓚人髙士達聚衆
於清河境内為盗(蓚舊曰修開皇五年/改屬信都郡蓚音條)郡縣疑建徳與
賊通悉收其家屬殺之(新書曰時羣盗徃來漳南剽殺/人焚鄉聚獨不入建徳閭由是)
(郡縣疑其/與賊通)建徳帥麾下二百人亡歸士達(帥讀/曰率)士達自
稱東海公以建徳為司兵頃之孫安祖為張金稱所殺
其衆盡歸建徳兵至萬餘人建徳能傾身接物與士卒
均勞逸由是人爭附之為之致死(為于偽翻竇/建徳始此)自是所
在羣盗蜂起不可勝數(勝音升數/所具翻)徒衆多者至萬餘人
攻陷城邑甲子勑都尉鷹揚與郡縣相知追捕(隋志奉/車駙馬)
(都尉屬三衛帝並廢之此葢置都尉/以討羣盗帝又改驃騎為鷹揚郎將)隨獲斬决(隨所獲/而斬决)
(之/)然莫能禁止
八年春正月(是考異曰略記云癸丑帝御前殿按長歴/  月辛巳朔無癸丑略記甲子多差誤今)
(不取皆/從隋書)帝分西突厥處羅可汗之衆為三(厥九勿翻處/昌吕翻可從)
(刋入聲/汗音寒)使其弟闕度設將羸弱萬餘口居于㑹寧(突厥/之官)
(典兵者謂之設靈州鳴沙縣後周置㑹州㑹寧郡尋廢/唐復置將即亮翻下同羸倫為翻  考異曰隋西突厥)
(傳作達度闕設/今從裴矩傳)又使特勒大奈别將餘衆居于樓煩(突/厥)
(之官子弟/為特勒)命處羅將五百騎常從車駕廵幸賜號曷婆
那可汗(騎竒寄翻從考異曰唐李軌傳作曷婆/那可汗今  隋書按今隋書作曷薩那)賞賜甚
厚　初嵩髙道士潘誕(隋忘河南郡嵩/陽縣有蒿髙山)自言三百嵗為
帝合煉金丹帝為之作嵩陽觀(為于偽翻合音/閤觀古玩翻)華屋數
百間以童男童女各一百二十人充給使位視三品常
役數千人所費巨萬云金丹應用石膽石髓(髓息/委翻)發石
工鑿嵩髙大石深百尺者數十處(深式/浸翻)凡六年丹不成
帝詰之(詰去/吉翻)誕對以無石膽石髓若得童男女膽髓各
三斛六斗可以代之帝怒鎻詣涿郡斬之且死語人曰
(語牛/倨翻)此乃天子無福值我兵解時至(解佳買翻一作假/音學仙者謂蜕骨)
(登仙為尸解故其徒謂死為/解化今誕謂兵死為兵解)我應生梵摩天云(梵扶/泛翻)
四方兵皆集涿郡帝徴合水令庾質(質出合水/見上四年)問曰髙
麗之衆不能當我一郡今朕以此衆伐之卿以為克不
(麗力知翻/不讀曰否)對曰伐之可克然臣竊有愚見不願陛下親
行帝作色曰朕今總兵至此豈可未見賊而先自退邪
(邪音/耶)對曰戰而未克懼損威靈若車駕留此命猛將勁
卒(將即/亮翻)指授方略倍道兼行出其不意克之必矣事機
在速緩則無功帝不悦曰汝既憚行自可留此右尚方
署監事耿詢上書切諫(監事監作者也秩九品/監古銜翻上時掌翻)帝大怒
命左右斬之何稠苦救得免壬午詔左十二軍出鏤方
長岑溟海葢馬建安南蘇遼東𤣥菟扶餘朝鮮沃沮樂
浪等道(帝指授諸軍所出之道多用漢縣舊名漢志鏤/方長岑朝鮮屬樂浪郡葢馬屬𤣥菟郡有葢馬)
(大山遼東漢郡名溟海葢即漢樂浪郡之海冥縣建安/南蘇扶餘皆髙麗國城守之處沃沮亦古地名是時其)
(地已入新羅界鏤郎豆翻菟音塗朝音/潮鮮音仙沮子餘翻樂音洛浪音郎)右十二軍出黏
蟬含資渾彌臨屯候城提奚蹋頓肅慎碣石東暆帶方
襄平等道(漢志黏蟬含資渾彌提奚東暆帶方等縣屬/樂浪郡候城襄平屬遼東郡臨屯亦漢武帝)
(所置郡名蹋頓即漢末遼西烏丸蹋頓所居肅慎古肅/慎氏之國其地時為靺鞨所居碣石禹貢之碣石也杜)
(佑以為此碣石在髙麗中佑曰碣石山在漢樂浪郡遂/城縣秦長城起於此山今驗長城東截遼水而入髙麗)
(遺址猶存黏女亷翻蟬服䖍音提蹋/徒盍翻碣其列翻暆應劭曰音稜)駱驛引途(駱驛相/繼不絶)
(也/)摠集平壤(平壤城高麗國都也亦曰長安城東西六/里隨山屈曲南臨􁀙水杜佑曰髙麗王自)
(東晉以後居平壤城/即漢樂浪郡王險城)凡一百一十三萬三千八百人號
二百萬其餽運者倍之宜社於南桑乾水上類上帝於
臨朔宫南(記王制天子將出類乎上帝宜乎社鄭氏注/類宜皆祭名孔穎達曰天道逺以事類而祭)
(告之也社主殺戮故求便宜社主隂萬物於此斷殺故/曰宜桑乾河逕薊城南水經濕水出雁門隂舘縣東北)
(過代郡桑乾縣謂之桑乾水東過廣陽薊/縣北今在薊城南城邑有變遷也乾音干)祭馬祖於薊
城北(周禮祭馬祖鄭氏/注曰馬祖天駟也)帝親授節度每軍大將亞將各
一人騎兵四十隊隊百人十隊為團步卒八十隊分為
四團團各有偏將一人其鎧胄纓拂旗旛每團異色(將/即)
(亮翻騎竒寄/翻鎧可亥翻)受降使者一人承詔慰撫不受大將節制
其輜重散兵等亦為四團(降户江翻使疏吏翻/重直用翻散悉但翻)使步卒
挾之而行進止立營皆有次叙儀法癸未第一軍發日
遣一軍相去四十里連營漸進終四十日發乃盡首尾
相繼鼓角相聞旌旗亘九百六十里御營内合十二衛
三臺五省九寺分𨽻内外前後左右六軍次後發又亘
八十里近古出師之盛未之有也　甲辰内史令元壽
薨　二月壬戍觀徳王雄薨(觀王雄謚曰/徳觀古玩翻)　北平襄侯
叚文振為兵部尚書上表以為帝寵待突厥太厚處之
塞内(上時掌翻/處昌吕翻)資以兵食戎狄之性無親而貪異日必
為國患宜以時諭遣令出塞外(令力丁/翻下同)然後明設烽候
縁邊鎮防務令嚴重此萬嵗之長策也兵曹郎斛斯政
椿之孫也(帝改尚書諸曹侍郎為郎兵曹郎開皇之兵/部侍郎也斛斯椿構間後魏孝武髙歡者也)
以器幹明悟為帝所寵任使專掌兵事文振知政險薄
不可委以機要屢言於帝帝不從及征髙麗以文振為
左候衛大將軍出南蘇道文振於道中疾篤上表曰竊
見遼東小醜未服嚴刑逺降六師親勞萬乘但夷狄多
詐深須防擬口陳降欵母宜遽受(乘繩證翻/降户江翻)水潦方降
不可淹遲唯願嚴勒諸軍星馳速發水陸俱前出其不
意則平壤孤城勢可㧞也若傾其本根餘城自克如不
時定脱遇秋霖深為艱阻兵糧既竭彊敵在前靺鞨出
後(靺音末/鞨音曷)遲疑不决非上策也三月辛夘文振卒(卒子/恤翻)
帝甚惜之　癸巳上始御師進至遼水衆軍總㑹臨水
為大陳(陣讀/曰陣)髙麗兵阻水拒守隋兵不得濟左屯衛大
將軍麥鐵杖謂人曰丈夫性命自有所在豈能然艾灸
頞𤓰蔕歕鼻治黄不差而臥死兒女手中乎(黄熱病也/熱則頭痛)
(故燃艾以灸頞熱則上壅𤓰蔕味苦寒故噴鼻以通闗/鬲差愈也然與燃同灸居又翻頞烏葛翻鼻頞説文曰)
(頞鼻莖蔕音帝歕蒲悶/翻差楚懈翻治直之翻)乃自請為前鋒謂其三子曰吾
荷國恩(荷下/可翻)今為死日我得良殺汝當富貴帝命工部
尚書宇文愷造浮橋三道於遼水西岸既成引橋趨東
岸(趨七/喻翻)橋短不及岸丈餘髙麗兵大至隋兵驍勇者爭
赴水接戰(驍堅/堯翻)髙麗兵乘髙擊之隋兵不得登岸死者
甚衆麥鐵杖躍登岸與虎賁郎將錢士雄孟义等皆戰
死(孟考異曰雜記作錢英/  金釵今從隋帝紀)乃歛兵引橋復就西岸詔贈
鐵杖宿公(宿古/國翻)使其子孟才襲爵次子仲才季才並拜
官正議大夫更命少府監何稠接橋(更工衡翻/少始照翻)二日而
成諸軍相次繼進大戰于東岸髙麗兵大敗死者萬計
諸軍乘勝進圍遼東城即漢之襄平城也車駕度遼(考/)
(異曰隋帝紀癸巳上御師甲子臨遼水橋戊戍麥鐵杖/死甲午車駕度遼乙未大頓丙申大赦按長歴是月庚)
(辰朔不容有甲子又戊戍之下不容有/甲午乙未丙申此必誤也今並除之)引曷薩那可汗
及髙昌王伯雅觀戰處以懾憚之(懾之/渉翻)因下詔赦天下
命刑部尚書衛文昇尚書右丞劉士龍撫遼左之民給
復十年(復方/日翻)建置郡縣以相綂攝　夏五月壬午納言
楊達薨　諸將之東下也帝親戒之曰今者弔民伐罪
非為功名諸將或不識朕意欲輕兵掩襲孤軍獨鬪立
一身之名以邀勲賞非大軍行法(言非大軍征行/之法將即亮翻)公等
進軍當分為三道有所攻擊必三道相知毋得輕軍獨
進以致失亡又凡軍事進止皆須奏聞待報毋得專擅
遼東數出戰不利(數所/角翻)乃嬰城固守帝命諸軍攻之又
勑諸將髙麗若降即宜撫納不得縱兵遼東城將陷城
中人輙言請降(降户/江翻)諸將奉㫖不敢赴機先令馳奏比
報至(比必/寐翻)城中守禦亦備隨出拒戰如此再三帝終不
寤既而城乆不下六月己未帝幸遼東城南觀其城池
形勢因召諸將詰責之曰公等自以官髙又恃家世欲
以暗懦待我邪(詰去吉翻懦乃卧翻又/乃亂翻邪音耶下同)在都之日公等
皆不願我來恐見病敗耳我今來此正欲觀公等所為
斬公輩耳公今畏死莫肻盡力謂我不能殺公邪諸將
咸戰懼失色帝因留城西數里御六合城(此六合城畧/如三年行城)
(之制周囘八里城/及女垣髙十仭)髙麗諸城各堅守不下右翊衛大將
軍來䕶兒帥江淮水軍舳艫數百里浮海先進入自􁀙
水(班志􁀙水西至增地縣入海皆在樂浪/界師讀曰率舳艫音逐盧􁀙普大翻)去平壤六十
里與髙麗相遇進擊大破之䕶兒欲乘勝趣其城(趣七/喻翻)
副總管周法尚止之請俟諸軍至俱進䕶兒不聼簡精
甲四萬直造城下(造七/到翻)髙麗伏兵於羅郭内空寺中出
兵與䕶兒戰而偽敗䕶兒逐之入城縱兵俘掠無復部
伍伏兵發䕶兒大敗僅而獲免士卒還者不過數千人
髙麗追至船所周法尚整陳待之髙麗乃退䕶兒引兵
還屯海浦不敢復留應接諸軍(陳讀曰陣復扶又翻髙/考異曰北史云䕶破)
(麗斬髙元弟建武因破其郛營於城/外以待諸軍今從隋書及革命記)左翊衛大將軍宇
文述出扶餘道右翊衛大將軍于仲文出樂浪道(隋制/十三)
(衛各置大將軍一人來䕶兒于仲文並書右翊衛大將/軍何也攷二人本傳于仲文帝即位之初為右翊衛大)
(将軍征吐渾時來䕶兒已為右翊/衛大將軍通鑑葢追書仲文官也)左驍衛大將軍荆元
恒出遼東道(驍堅堯翻/恒户登翻)右翊衛將軍薛世雄出沃沮道
左屯衛將軍辛世雄出𤣥莬道(沮子余翻/菟音塗)右禦衛將軍
張瑾出襄平道右武候將軍趙孝才出碣石道涿郡太
守檢校左武衛將軍崔𢎞昇出遂城道檢校右禦衛虎
賁郎將衛文昇出增地道(守式又翻/將即亮翻)皆㑹於鴨綠水西
(班志𤣥菟郡西葢馬縣有馬訾水新唐書馬訾水出靺/鞨之白山色若鴨頭號鴨綠水平壤城在鴨綠東南金)
(人謂鴨綠水為混同江杜佑曰鴨淥水闊三百歩/在平壤西北四百五十里遼水東南四百八十里)述等
兵自瀘河懐遠二鎮人馬皆給百日糧又給排甲槍矟
(矟色/角翻)并衣資戎具火幕人别三石已上重莫能勝致(勝/音)
(升/)下令軍中士卒有遺弃米粟者斬軍士皆於幕下掘
坑埋之纔行及中路糧已將盡髙麗遣大臣乙支文徳
詣其營詐降(乙支東夷複姓麗力知翻降户江翻下同/  考異曰革命記作尉支文徳今從隋書)
(及北/史)實欲觀虛實于仲文先奉密㫖若遇髙元及文徳
來者必擒之仲文將執之尚書右丞劉士龍為慰撫使
(使疏吏/翻下同)固止之仲文遂聽文徳還(還從/宣翻)既而悔之遣人
紿文徳曰更欲有言可復來(紿待亥翻/復扶又翻)文徳不顧濟鴨
綠水而去仲文與述等既失文徳内不自安述以糧盡
欲還仲文議以精鋭追文徳可以有功述固止仲文怒
曰將軍仗十萬之衆不能破小賊何顔以見帝且仲文
此行固知無功何則古之良將能成功者軍中之事决
在一人(將即亮/翻下同)今人各有心何以勝敵時帝以仲文有
計畫令諸軍諮稟節度故有此言由是述等不得已而
從之與諸將度水追文徳文徳見述軍士有饑色故欲
疲之每戰趣走述一日之中七戰皆捷既恃驟勝又逼
羣議於是遂進東濟薩水(薩桑/葛翻)去平壤城三十里因山
為營文徳復遣使詐降(復扶/又翻)請於述曰若旋師者當奉
髙元朝行在所(朝直/遙翻)述見士卒疲弊不可復戰(復扶/又翻)又
平壤城險固度難猝㧞(度徒/洛翻)遂因其詐而還(使來䕶兒/之師不敗)
(而先退則營於平壤城外與宇文述諸軍猶聲援相接/不致有薩水之狼狽也還從宣翻又如字下同  考異)
(曰革命記云許公即至平壤城頭即樹降幡約至五日/檢錄簿籍圖書開門待命期過五日無一言許公頻催)
(竟無報答又十數日乃云船糧敗却廻公今更欲何待/然始抗旌拒守分兵以據險要許公知被欺即卷甲歸)
(每日常設方陳而行四面俱時受敵傷殺既衆糧食又/盡過遼水者什無二三按煬帝驕暴髙麗若明言不降)
(述等必不敢/還今從隋書)述等為方陳而行髙麗四面鈔擊(陳讀曰/陣鈔楚)
(交翻麗/力知翻)述等且戰且行秋七月壬寅至薩水軍半濟髙
麗自後擊其後軍右屯衛將軍辛世雄戰死於是諸軍
俱潰不可禁止將士奔還一日一夜至鴨綠水行四百
五十里將軍天水王仁恭為殿(殿丁/練翻)擊髙麗却之來䕶
兒聞述等敗亦引還唯衛文昇一軍獨全(還從宣翻/又如字)初
九軍度遼凡三十萬五千及還至遼東城唯二千七百
人資儲器械巨萬計(巨萬萬/萬也)失亡蕩盡帝大怒鎻繫述
等癸夘引還(一考異曰雜記七月帝自涿郡還東都十/  月宇文述等糧盡遁歸髙麗出兵邀截)
(亡失蕩盡帝怒敕所司鎻將隨行無幾/斬劉士龍等於軍市特赦述今從隋書)初百濟王璋遣
使請討髙麗帝使之覘髙麗動靜(麗力知翻使疏吏翻/覘丑亷翻又丑艶翻)
璋内與髙麗濳通隋軍將出璋使其臣國智牟來請師
期帝大悦厚加賞賜遣尚書起部郎席律詣百濟(隋志/起部)
(郎屬工部尚書姓苑席姓其/先姓藉避項羽諱改姓席氏)告以期㑹(告以起師之期/及㑹師之日也)
及隋軍度遼百濟亦嚴兵境上聲言助隋實持兩端是
行也唯於遼水西㧞髙麗武厲邏(髙麗置邏於遼水之/西以警察度遼者邏)
(郎佐/翻)置遼東郡及通定鎮而已八月勑運黎陽洛口太
原等倉榖(開皇三年於衛州置黎陽倉其汾晉之粟漕/運以給京師汾晉以北諸州輸之太原倉)
向望海頓(望海頓當/在遼西界)使民部尚書樊子葢留守涿郡九
月庚寅車駕至東都(徴考異曰雜記十月車駕幸涿郡/  召兵馬將遂度遼之功葢誤今)
(不/取)　冬十月甲寅工部尚書宇文愷卒(卒子/恤翻)　十一月
己夘以宗女為華容公主嫁高昌　宇文述素有寵於
帝且其子士及尚帝女南陽公主故帝不忍誅甲申與
于仲文等皆除名為民斬劉士龍以謝天下(以士龍縱/乙支文徳)
(也/)薩水之敗髙麗追圍薛世雄於白石山世雄奮擊破
之由是獨得免官以衛文昇為金紫光祿大夫諸將皆
委罪於于仲文帝既釋諸將獨繫仲文憂恚發病因篤
乃出之卒于家(恚於避翻卒子恤翻市考異曰略/記于仲文以下斬於  今從隋書)　是
嵗大旱疫山東尤甚　張衡既放廢(衡放還田里/見上六年)帝每
令親人覘衡所為(覘丑亷翻/又丑艶翻)帝還自遼東衡妾告衡怨
望謗訕朝政(朝直/遙翻)詔賜盡于家衡臨死大言我為人作
何等事(謂仁壽四年事/也為于偽翻)而望乆活監刑者塞耳(監古銜/翻塞悉)
(則/翻)促令殺之(令力/丁翻)
　
　
　
　
　
　資治通鑑卷一百八十一
