
　宋史全文卷八上
　　宋仁宗三
辛巳慶厯元年春正月朝廷既用韓琦等所畫攻策先
戒師期知延州范仲淹言正月内起兵塞外雨雪大寒
暴露僵仆使賊乗之所傷必衆賊界春暖則馬瘦人饑
其勢易制及可擾其耕種之務縱出師無大獲亦不至
有它虞且元昊被姦人所誤謂國家太平日乆不知戰
鬭邉城無備所向必破以恣桀慢之心今邊備漸飭度
其已失本望又言鄜延是舊日進貢之路蕃漢之人頗
相接近願朝廷存此一路令諸将勒兵嚴備賊至則擊
但未行討伐容臣示以恩意嵗時之間或可招納茍嵗
月無効遂舉重兵取綏宥二州擇其要害而據之屯兵
營田作持乆之討如此則茶山横山蕃漢人户可以招降
或即奔竄則是去西賊之一臂也戊午詔從仲淹所請
仲淹又言鄜延路入界比諸路最逺若先脩復城寨却
是逺圖乞遣使命令臣督諸将於二月半出兵先脩復
廢寨别置戍守既逼近蕃界彼或㸃集人馬朝夕便知
大至則閉壘以待隙小至則扼險以制勝仲淹前後凡
六奏卒城承平等十一寨蕃漢之民相踵復業　是月
元昊乞和又遣寨主髙延徳詣延州與范仲淹約言仲
淹不敢聞於朝廷乃自爲書諭以逆順　二月辛巳夏
竦乞早差近上臣僚監督鄜延一路進兵同入賊界免
致落賊姦便詔以竦奏示仲淹　陜西簽書經畧安撫
判官田况言昨韓琦等畫攻守二䇿其守䇿最備可以
施行不意朝廷便用攻䇿其不可者有七事乞召兩府
大臣定議但令嚴設邉備若更有侵掠即須出兵邀擊
或探得賊界謹自守備不必先有輕舉　陜西經畧安
撫副使韓琦言中夏之弱自古未有聞臣僚堅執守議
以爲必勝之術者今其異議已阻師期且令諸路訓飭
兵馬俟及秋初若范仲淹招懐未見其效則别命近臣
以觀賊隙如須討擊便可進兵朝廷終難之　元昊冦
渭州韓琦命任福等禦于好水川戰敗福及耿傳桑懌
王珪武英等死之方元昊傾國入冦而福所統皆非素
撫循之師臨敵受命法制不立既又分出趍利故至甚
敗是日西賊再冦劉璠堡　詔京東西淮南兩浙江南
東西荆湖南北路招置宣毅軍大州兩指揮小州一指
揮爲就粮禁軍　丙午京師雨藥　三月任福等既敗
朝議因欲悉罷諸路行營之號明示招納使賊驕怠仍
密收兵深入討擊詔范仲淹體量士氣勇怯仲淹言任
福已下皆邊上有名之将尚不能料賊今之所選往往
不及更令深入禍未可量於是行營之號卒不罷兵亦
不復出　元昊始僣兵未動也朝廷即欲討之著作佐
郎通判睦州張方平上言國家自景徳以來既與契丹
盟天下忘備殆三十年矣若驟用兵必有䘮師蹶將之
憂兵連民疲必有盗賊意外之患議者皆不謂然兵既
交天下騷動方平又獻平戎十䇿宰相吕夷簡見之謂
參知政事宋綬曰大科得人矣然不果用其䇿至是召
對辛巳除集賢院尋遷太常丞知諌院　夏四月辛巳
降韓琦爲右司諫知秦州職如故任福軍敗琦即上章
自劾諫官孫沔等請削琦官仍居舊職俾立後效㑹夏
竦奏琦嘗以檄戒福見利輕進於福衣帶間得其檄上
知福果違節度取敗罪不専在琦手詔慰撫之及是乃
奪𤦺使權　癸未降范仲淹爲户部員外郎知耀州職
如故元昊爲書報仲淹辭益慢仲淹對使者焚其書大
臣皆謂仲淹不當輙與元昊通書又不當輙焚其報宋
庠因言於上曰仲淹可斬也杜衍曰仲淹本志盖忠於
朝廷欲招納叛𦍑爾何可深罪上悟乃薄其責　甲申
以右諫議大夫陳執中爲同陜西都部署兼經畧安撫
縁邊招討等使知永興軍仍詔夏竦判永興軍如故
徙秦鳯副都部署曺琮爲陜西都部署兼經畧安撫沿
邊招討副使　五月左正言孫沔奏天聖之間多有内
降景祐初元首革前弊澄清仕塗近歲已來此路復啟
中有佞人得以希意伏望特發宸𠂻止絶内降如有合
自中出之事令兩府及諸司依公埶奏沔累奏皆與大
臣牾又薦田况歐陽脩張方平曽公亮蔡㐮王素可任
諌官自代甲子沔罷爲提㸃兩浙路刑獄　出内蔵庫
緡錢一百萬助三司給陜西軍費　辛未叅知政事宋
庠守本官知揚州樞宻副使鄭戩加資政殿學士知杭
州先是夷簡當國同列不敢預事獨庠數與爭論夷簡
不悦上顧庠頗厚夷簡忌之巧求所以傾庠未得及范
仲淹擅通書元昊又焚其報夷簡從容謂庠曰人臣無
外交希文何敢如此庠以夷簡誠深罪仲淹也它日於
上前議其事庠遽請斬仲淹庠謂夷簡必助已而夷簡
終無一言上問夷簡夷簡徐曰杜衍之言是也止可薄
責而已上從之庠遂倉皇失措論者喧然皆咎庠然不
知實爲夷簡所賣也於是用朋黨事與戩俱罷　知制
誥王舉正爲叅知政事既入謝上曰卿恬於進取未嘗
干朝廷以私故不次用卿　知益州任中師知河南府
任布並爲樞宻副使　詔陜西經畧安撫招討使知永
興軍夏竦屯鄜川同陜西經畧安撫招討使知永興軍
陳執中知涇州時兩人議邊事不合故分任之　壬申
徙知耀州龍圖閣直學士范仲淹知慶州兼管勾環慶
路部署司事初元昊隂誘屬羌爲助環慶酋長六百人
約與賊爲鄉道後雖首露猶懐去就仲淹至部即奏行
邊以詔書犒賞諸羌閲其人馬立條約諸羌受命悦服
自是始爲漢用　太常丞直集賢院簽書陜西經畧安
撫判官田况上兵䇿十四事上嘉納之　六月壬午改
新知河中府范雍知永興軍初命夏竦判永興又以陳
執中知永興及兩人分出按邊而領府事猶如故及復
雍守京兆於是一府三守公吏奔趨往來不勝其擾自
昔未嘗有也　陜西體量安撫使王堯臣言范仲淹韓
𤦺皆天下選其忠義智勇名動夷狄不宜以小故置散
地由是忤宰相意并它議多格不行　秋七月戊申朔
出御製觀文鑒古圖記以示輔臣　癸丑上謂輔臣曰
古之良将皆能察士卒之好惡而同其甘苦故衆心親
附切聞邊臣多執獨見偏禆之屬罕蒙聽納其宻諭朕
意令将佐日夕博議軍政庻下情可通而士樂爲用也
　是月元昊冦麟府州　八月荆湖南路轉運使王逵
率民輸錢免役得緍錢三十萬進爲羡餘蒙奨詔由是
他路競爲掊克欲以市恩　上謂輔臣曰昨造一小殿
禁中而有司不諭朕意過爲侈麗然不欲毁其成功今
大相國寺方造殿蔵太宗御書寺額可遷置之因言朕
内寝多以黄布爲茵褥吕夷簡等對曰陛下孝以奉先
儉以率下雖聖人之盛徳孰加乎此　元昊破寧逺寨
寨主王世亶兵馬監押王顯死之又徙圍豐州乙未元
昊䧟豐州知州王餘慶權兵馬監押孫吉三班借職侯
秀死之　九月知諫院張方平言羗賊叛命王師致討
故授夏竦陜西招討等使四路軍政實節制之空國事
邊於兹三歲師惟不出出則䘮敗冦惟不來來必得志
安有權握大衆坐翫冦敵至於覆軍殺将蹙國損威而
曰我不預知是安用名爲統帥也　庚戌鄜延都鈴轄
張亢爲并代鈐轄専管勾麟府軍馬公事時元昊引兵
屯琉璃堡縱騎鈔麟府間亢始謀擊琉璃堡諜伏賊寨
旁草中見老羗方炙羊脾占吉㓙驚曰明日當有急兵
且趣避之皆笑曰漢兒方蔵頭股間何敢至此亢知無
備夜引兵襲擊大破之　壬子知永興軍范雍請於河
東産鐵州軍鑄大錢以助陜西軍費從之　戊午杖殺
中書守當官周卞于都市坐於内降度僧敕内僞益童
行三十四人也事既覺開封府止按餘人而不問堂吏
知制誥富弼時紏察刑獄白執政請以吏付開封執政
指其坐曰公即居此無爲近名弼正色不受其言曰必
得吏乃止初劉徳從之妻遂國夫人者蒙正女也獲譴
奪封既而有詔復封遂國弼繳還詞頭封命遂寝唐制
惟給事中得封還詔書中書舍人繳還詞頭盖自弼始
也　乙亥詔天下立義倉自乾徳初置義倉未乆而罷
明道二年詔議復之不果景祐中王琪上疏引隋唐故
事請復置令五等已上户計夏秋二斗别輸一升事下
有司㑹議者異同而止於是琪復上其議上納之已而
衆論紛然遂詔第令上三等户輸粟㝷復罷之
　(講義曰常平義倉均之為荒政良法也然義倉之置/自乾徳始亦自乾徳而止自慶厯置亦自慶厯而罷)
　(何耶盖常平出於官義倉出於民出於官者官自歛/之官自出之其弊也雖不足以利民亦不至於病民)
　(出於民者民實出之官實歛之其弊也不惟民無所/出而官從而病之此祖宗之亟行亟罷非為一時慮)
　(也為異日慮也若夫常平之法自景徳祥符而始立/固已纎悉曲盡撥上供以充之防擾民也𨽻司農而)
　(不屬三司防移用也沿邊分置慮其防遏糴也經二/歳則以新易陳慮其有腐粟也減價而糶仍不得追)
　(本錢慮其失䧟糴本也加以仁祖之恭儉愛人其所/積愈乆而愈多矣然孰知嘉祐常平之利民反而移)
　(為青苖取/民之本歟)
冬十月甲午徙夏竦判河中府陳執中知陜州諫官張
方平亦請罷竦統帥執中又言千里禀命非所以制勝
於是兩人俱罷始分陜西為四路焉　壬寅張方平言
自元昊為冦三年雖常得逞而絶其俸賜禁關中市今
賊中尺布可值錢數百以此揣賊情安得不困倘有悔
心勢未能自通今因南郊大禮宜特推曠恩以示綏懐
或特降一詔或著之赦文願陛下延召大臣商愚計而
施行之上喜曰是吾心也命方平以䟽付中書吕夷簡
讀之拱手曰公言及此社稷之福也　十一月丙辰以
京城榖貴發廩粟一百萬斛賤價出糶以濟貧民　丙
寅祀天地於圓丘大赦改元　是月梁適自陜西還知
慶州范仲淹附奏攻守二議　十二月丁丑司天監上
所脩崇天萬年厯　己丑翰林學士王堯臣等上新脩
崇文總目六十卷　戊戌詔資政殿大學士自今定置
兩員學士三員
壬午慶厯二年春正月丁巳命翰林學士聶冠卿權知
貢舉　自元昊反軍興用度不足羽毛筋力膠漆鐵炭
瓦木之類一切以鹽易之猾商與官吏爲姦至是詔復
京師榷法　知慶州范仲淹前奏攻守二議詔答以将
帥累經挫衂若幸於或勝恐非良籌假令克獲又煩守
備仲淹復奏曰議攻者謂守則示弱議守者謂攻必速
禍今臣思之乃知攻有利害守有安危盖攻其逺者則
害必至攻其近者則利必隨守以土兵則安守以東兵
則危又覩赦文謂彼無騷動則我不侵掠臣願朝廷於
守䇿之外更備攻術寧有備而不行豈當行而無備也
且自古兵馬精勁西戎之所長也金帛阜富中國之所
有也禮義之不可化干戈之不可取則當任其所有勝
其所長臣前知越州每歲納税和買絹餘三十萬儻以
啖戎是費一郡之入而息天下之弊也詔陜西諸路經
略招討司叅議以聞　二月丁丑召權御史中丞賈昌
朝侍講邇英閣故事臺丞無在經筵者上以昌朝長於
講説特召之　契丹謀遣使致書求關南地知保州王
果先購得其書藁以聞且言契丹潜與昊賊相結将必
渝盟請預爲控守詔劄付河北安撫司宻脩邊備　知
制誥富弼言省試有三長殿試有三短唐武后始有殿
試此何足法必慮恩歸有司宜使禮部次髙下以奏而
引諸殿廷唱名賜第則與殿試無所異矣辛已詔罷殿
試而翰林學士王堯臣同脩起居注梁適皆以爲祖宗
故事不可遽廢越三日癸未詔復殿試如舊　詔河北
諸州强壮自三月後並赴州閲習委知州擇其强壮者
刺手背爲義勇軍不願者釋之而存其籍以備守葺城
池　辛丑以新知澶州王徳用爲保靜軍節度使契丹
将渝盟上起徳用於曺州入見上流涕言臣前被大罪
陛下幸赦而不誅今不足辱命上慰勞曰今河北方警
藉卿威名鎮撫爾又賜手詔以遣之即拜節度使　三
月乙丑上御崇政殿賜進士楊寘及諸科四百五十九
人及第出身寘察弟初試國子監禮部皆第一及是啟
封見姓名喜動於色公卿相賀爲得人通判穎州未至
官持母䘮病羸卒　己巳契丹遣劉六符來致書先是
西兵乆不決六符以中國爲怯且厭兵因教其主聚兵
幽薊聲言欲入冦及是先以書來求關南十縣正月己
巳歴選可使北者宰相吕夷簡舉知制誥富弼入對便
殿叩頭曰主憂臣辱臣不敢愛其死上爲動色壬申命
弼爲接伴弼以二月丙子發京師辛未授弼禮部員外
郎樞宻直學士将使弼報聘故也弼曰國家有患唯命
是從不敢惮勞臣之職也奈何逆以官爵賂之固辭不
受　是春范仲淹廵邊至環州州屬羗隂連北爲邊患
仲淹乃奏种世衡知環州以鎮撫之詔從仲淹所請有
牛家族奴訛者倔强未嘗出聞世衡至遽郊迎世衡與
約詰朝行其族是夕大雪深三尺左右曰地險不可往
世衡曰吾方結諸羗以信不可失期遂縁險以進奴訛
方卧帳中世衡蹙而起奴訛大驚率其族羅拜其後百
餘帳皆自歸莫敢貳　夏四月戊寅命權御史中丞賈
昌朝右正言田况知諫院張方平入内都知張永和與
權三司使姚仲孫同議裁減浮費
　(吕中曰我仁祖天性恭儉必不妄興一役妄費一/物又何待諸臣進節用之説葢我朝之財始蠧於)
　(天禧祥符再蠧於寳元慶厯自禱祠之事興宫室/之役起内之帑蔵稍已空竭則省浮費之䇿不得)
　(不申明於天聖之年也自元昊叛於西契丹擾於/北外之財用不免告匱則節冗費之説不得不條)
　(畫於慶厯/之日也)
庚辰詔以右正言知制誥富弼爲囘謝契丹國信使西
上閣門使符惟忠副之初虜書言太宗舉無名之師直
抵幽薊一時莫知所荅拱辰獨請間曰河東之役本誅
僣僞契丹遣使行在致誠欵已而冦石嶺關潜假人兵
以援賊太宗怒其反覆既平繼元遂下令北征安得謂
之無名上喜曰事本末乃如此因諭執政曰非拱辰詳
識故事殆難答也　補延州僧光信爲三班借職知青
澗城种世衡言光信與西賊戰屢獲首級又言光信本
姓王請賜名嵩仍乞權授一官故以命之時世衡既遣
嵩入遼境間野利旺榮兄弟矣　甲午徙知澶州王徳
用爲真定府定州路都部署仍降詔諭以選任之意初
劉六符見徳用於澶州喜曰聞公名乆乃幸見於此今
歲大熟非公仁政所及邪徳用謝曰明天子在上固常
多豐年因言已衰老中國多賢士大夫指坐客歴陳其
家世六符竦聽　庚戌河北都轉運使李昭述請脩澶
州北城從之先是河决乆未塞昭述但以治隄爲名調
農兵八萬逾旬而就劉六符過之真以爲治隄也及還
而城具甚駭愕　癸丑命知貝州供備庫使恩州團練
使張茂實爲囘謝契丹國信副使代符惟忠也　五月
甲寅詔三館臣僚上封事及聽請對集賢校理歐陽脩
上疏曰臣聞自古王者之治天下雖有憂勤之心而不
知致理之要則心愈勞而事愈乖雖有納諫之明而無
力行之果斷則言愈多而聽愈惑臣伏思聖心所甚憂
而當今所最闕者不過曰無兵也無将也無財用也無
禦戎之䇿也無可任之臣也此五者陛下憂其未有而
臣謂今皆有之然陛下未得而用之者何哉曰朝廷有
三大弊故也何謂三大弊一曰不謹號令二曰不明賞
罰三曰不責功實大弊因循於上則萬事廢壊於下
戊午建大名府爲北京景祐中范仲淹知開封建議城
洛陽以備急難及契丹将渝盟言事者請從仲淹之請
吕夷簡謂敵畏壮侮怯遽城洛陽亡以示威必長敵勢
景徳之役非乗輿濟河則敵未易服也宜建都大名示
将親征以伐其謀詔既下仲淹又言此可張虛聲爾未
足恃也城洛陽既弗及請速脩京城議者多附仲淹議
夷簡曰此囊瓦城郢計也使敵得渡河而固守京師天
下殆矣故設備宜在河北卒建北京識者韙之　己未
以知天雄軍程琳知大名府兼北京留守司　定州路
都部署王徳用改判定州徳用至定州日教士卒習戰
頃之皆可用契丹使人來覘或請捕殺之徳用曰被得
其實以告是服人之兵以不戰也明日大閲於郊乃下
令具糗粮聽吾鼓聲視吾旗所向覘者歸告契丹謂漢
兵将大入既而復議和兵乃解　六月甲戌出内蔵庫
銀一百萬兩綢絹各一百萬疋下三司以給邊費　秋
七月壬寅朔知諫院張方平言朝廷政令之所出在中
書若樞宻院則古無有也葢起於後唐權宜之制而事
柄遂與中書均分軍民爲二體别文武爲兩途爲政多
門自古所患乞斷自淵𠂻特廢樞宻院或併本院職事
於中書　丙午樞宻副使給事中任布罷爲工部侍郎
知河陽戊午右僕射兼門下侍郎平章事吕夷簡判樞
宻院户部侍郎章得象兼樞宻使樞宻使晏殊同平章
事初富弼建議宰相兼權樞宻使上曰軍國之務當悉
歸中書樞宻非古官然未欲遽廢故止令中書同議樞
宻院事及張方平請廢樞宻院上乃追用弼議特降制
命夷簡判院事而得象兼使殊加同平章事爲使如故
　(大事記曰西事方興因富弼之言而以張士遜同/議樞宻院北北方横因方平之言而以吕夷簡兼)
　(判樞宻院邉事孔棘則以相臣而謀/兵政誰謂我朝之兵民不相知耶)
初富弼張茂實以結婚及増嵗幣二事往報契丹惟所
擇及見北主弼曰兩朝人主父子繼好垂四十年一旦
忽求割地何也北主曰南朝違約塞鴈門增塘水治城
隍籍民兵此何意也羣臣競請舉兵寡人以為不若遣
使求關南故地求之不得舉兵未晚也弼曰北朝忘章
聖皇帝之大徳乎澶淵之役若從諸将之言北兵無得
脱者且北朝與中國通好則人主専其利而臣下無所
獲若用兵則利歸臣下而人主任其禍故北朝諸臣爭
勸用兵者皆爲其身謀非國計也北主驚曰何謂也弼
曰晉末帝時中國狹小上下離叛故契丹全師獨克今
中國提封萬里所在精兵以萬計就使其勝所亡士馬
羣臣當之歟抑人主當之歟若通好不絶歲幣盡歸人
主臣下所得止奉使者歲一二人耳北主大悟首肯者
乆之弼又曰塞鴈門者以備元昊也塘水始於何承矩
事在通好前地卑水聚勢不得不增城隍皆脩舊民兵
亦舊籍特補其缺耳非違約也晉髙祖以盧龍一道賂
契丹周世宗復伐取關南皆異代事宋興已九十年若
各欲求異代故地豈北朝之利乎既退六符謂弼曰吾
主恥受金帛堅欲十縣如何弼曰南朝皇帝嘗言朕爲
人子孫豈敢妄以祖宗故地與人且北朝欲得十縣不
過利其租賦爾今以金帛代之亦足坐資國用朕念兩
國生民不欲使之肝腦塗地若北朝必欲得地是志在
背盟棄好朕獨能避用兵乎退而六符謂弼曰皇帝意
甚感悟然金帛必不欲取惟結婚可議爾弼揣北欲婚
意在多得金帛因曰南朝嫁公主故事資送不過十萬
緡爾由是北結婚之意緩北主曰俟卿再至當擇一事
授之宜遂以誓書來也弼還奏癸亥弼與茂實再以二
事往於是吕夷簡傳帝㫖令弼草荅契丹書并誓書凡
爲國書二誓書三弼奏於誓書内創增三事一兩界溏
淀毋得開展二各不得添屯兵馬三不得停留逃亡弼
因請錄副以行中使夜賫誓書追及弼於武强授之弼
自念所增三事皆與契丹前約萬一書詞異同則北必
疑乃宻啓副封觀之果如所料即遣其屬宋誠蔡挺
詣中書白執政上亟召問乃詔弼三事但可口陳弼乃
以禮物屬茂實疾馳至京師求對得入見曰執政固爲
此欲致臣於死臣死不足惜奈國事何上急召吕夷簡
等問之夷簡曰此誤爾當改正弼語益侵夷簡晏殊言夷
簡決不肯爲此真恐誤爾弼怒曰殊奸邪黨夷簡以欺
陛下遂詔王拱辰易書其夕弼宿學士院明日乃行
八月丁卯御崇政殿䇿試才識兼茂明於體用科殿中
丞錢明逸對䇿入第四等次以爲太常博士通判廬州
明逸易子也戊寅策試武舉人　九月辛丑孫甫爲祕
閣校理杜衍所薦也衍守京兆辟甫爲司錄曰吾辟屬
官得益友初命吕夷簡判樞宻院事既宣制黄霧四塞
霾風終日朝論甚諠王舉正言判名太重不可不避也
夷簡亦不敢當丙午夷簡改兼樞宻使　富弼張茂實
以八月乙未至契丹北主曰姻事使南朝骨月睽離固
不若歲增金帛須於誓書中加一獻字弼曰南朝爲兄
豈有兄獻於弟乎北主曰改爲納字如何弼曰亦不可
虜主曰南朝既以厚幣與我納字何惜况古有之弼曰
自古惟唐髙祖借兵於突厥故臣事之當時所遺或稱
獻納亦不可知其後頡利爲太宗所擒豈復更有此禮
北主度不可奪於是留歲增金帛二十萬誓書復遣耶
律仁先劉六符賫其國誓書以來仍求納字乙巳弼等
還至雄州詔即以弼爲接伴使弼奏曰彼求獻納二字
臣既以死拒之北氣折矣不可復許然朝廷竟從晏殊
議許稱納字弼不豫也
　(講義曰前輩謂讀國史至富鄭公奉使一事未嘗不/私㘦惓惓也方契丹擁重兵壓境使者之來詞意悖)
　(慢上命宰相擇所以報聘之人滿朝嘿嘿無敢行者/獨鄭公毅然請往入對便殿忠激於心義形於色仁)
　(祖亦為之改容遂用為報聘使乃单車入不測之北/庭詰其君折其口而服其心無一語少屈鄭公所以)
　(能為是者人皆謂其博洽多聞之功余獨有取於入/對便殿之數語壮矣哉主憂臣辱臣不能愛其死之)
　(言凛凛乎與秋霜烈日爭嚴竊謂推是心也事求其/必濟功求其必成雖鼎鑊在前而有所不避雖甘言)
　(重幣而有所不能誘鄭公惟能如是故其拒北主關/南十縣之請却北主請婚公主之求請勿許北人獻)
　(納之二字皆往返辨論不啻數千百語具見於奉使/錄之數篇至令契丹君臣曉然知通好用兵之所在)
　(伊公之力也嗚呼雖/古之北使何以加諸)
乙丑耶律仁先劉六符入見時契丹實固惜盟好特為
虚聲以動中國中國方困西兵宰相吕夷簡等持之不
堅許與過厚北既歲得金帛五十萬因勒碑紀功擢劉
六符極漢官之貴子孫重於國中　閏九月庚辰復命
富弼為吏部郎中樞宻直學士弼又固辭先是吕夷簡
當國弼數論事侵之夷簡因薦弼使契丹變易國書欲
因事罪之而弼受命不少辭自初奉使聞一女卒再奉
使聞一男生皆不顧而行得家書不發而焚之曰徒亂
人意爾　以尹洙直集賢院洙奏今命令數更恩寵過
溢賜予不節三者因循不革弊壊日甚　癸巳涇原副
都部署葛懐敏與元昊戰没於定川寨曹英李知和趙
珣王保王文劉賀李岳張貴趙璘許思純李良臣楊遵
姚奭董謙唐斌霍達皆遇害餘軍九千四百餘人馬六
百餘匹悉䧟於賊自劉平敗於延州任福敗於鎮戎葛
懐敏敗於渭州賊聲益震然所以復守巢穴者盖鄜延
路屯兵六萬八千環慶路五萬涇原路七萬秦鳯路二
萬七千有以牽制其勢故也　冬十月丙午以右正言
富弼爲翰林學士弼言於上曰增金幣與敵和非臣本
志也特以朝廷方討元昊未暇與敵角故不敢以死爭
爾功於何有而遽敢受賞乎願陛下益脩武備無忘國
恥卒辭不拜敵既復脩和好有忌弼功髙妄指他事譛
弼奉使不了乞斬於都市者上雖不聼而弼深畏恐故
毎遷官輙力辭云　辛亥以環慶路都部署經畧安撫
范仲淹秦鳯路部署經畧安撫韓琦並爲鄜延路都部
署經畧安撫龎籍爲左諫議大夫　葛懐敏敗仲淹率
衆六千由邠涇援之知賊已出寨乃還帝始聞定川事
按圖謂左右曰若仲淹出援吾無慮矣奏至帝大喜曰
吾固知仲淹可用亟加職進官甲寅以王堯臣爲涇原
路安撫使始堯臣遷自陜西請先備涇原弗聽及葛懐
敏敗上乃思其言故復遣堯臣往於是前所格議多見
施行及任韓琦范仲淹爲統帥實自堯臣發之　河東
都轉運使文彦博爲龍圖閣直學士知渭州兼涇原路
都部署經畧安撫沿邊招討使　戊辰御史中丞賈昌
朝上疏言太祖初有天下懲五代方鎮之盛盡收其權
自此以來兵不復振昨西羌之叛驟擇将領鳩集士衆
以屢易之将馭不練之士故戰必致敗此削方鎮兵權
過甚之弊也方今備邊之尤切者凡六事其一曰馭将
帥二曰復土兵三曰訓營卒四曰制戎狄五曰綏蕃部
六曰明探候始昌朝館伴契丹使者朝議欲以金帛㗖
契丹使攻元昊昌朝曰契丹許我而有功責報無窮且
以我市於元昊昔尚結賛欲助唐討朱泚而陸贄以爲
不可後乃知吐蕃隂與泚合今安知契丹計不出此邪
於是命昌朝報使契丹昌朝力辭因奏此疏上嘉納之
　十一月復置陜西四路都部署經畧安撫兼沿邉招
討使命韓琦范仲淹龎籍分領之仲淹與琦開府涇州
而徙彦博帥秦宗諒帥慶皆從仲淹之請也　甲申以
處士孫復為試校書郎國子監直講復居太山學春秋
著尊王發㣲十二篇石介而下皆以先生事介既為學
官語人曰孫先生非隱者也於是范仲淹富弼皆言復
有經術宜在朝廷故召用之
　(吕中曰春秋之學前乎此凡例而已自孫太山/治春秋明於諸侯大夫功罪以考時之盛衰推)
　(見王道之治亂而天下始知有春秋之義是雖/窮理盡性全體大用未及於伊洛之精㣲然自)
　(孟子而下其有此學者此/皆我祖宗培養之力也)
　(講義曰祖宗法度寛簡上之所以作成激厲者/有在於科目之外下之所以洗濯磨染者亦不)
　(盡出於程文之中故起孫明復於泰山而處之/胄監師儒之地抜蘇洵於眉山而置之容臺禮)
　(閣之中起程頥於西洛而寘之廣厦細旃之上/則其所以特出一二以聳動天下者何如哉此)
　(人才之所/以盛也)
十二月壬戍知慶州滕宗諒言自定川䘮師朝廷命韓
𤦺等都統四路則逐路帥臣當禀節制其官號不可同
稱也遂詔韓琦范仲淹龎籍已帶四路招討使其諸路
招討使副並罷　宰相吕夷簡感風眩不能朝手詔拜
司空平章軍國重事俟疾損三五日一入中書夷簡力
辭復降手詔曰古謂鬚可療疾今剪以賜卿　元昊之
貴臣野利剛浪凌遇乞兄弟皆有材謀邊臣多以謀間
之剛浪凌即旺榮也詐使浪理賞乞媚娘等三人詣青
澗城請降种世衡知之曰與其殺此三人不若因此爲
間命監商税出入有騎從又爲蠟書遣王嵩遺剛浪凌
言浪理等已至朝廷知王有向漢心命爲夏州節度使
旌節已至趣其歸附以棗及畫龜喻意剛浪凌得書大
懼自所治執嵩歸元昊元昊頗疑剛浪凌貳已不得還
所治且錮嵩穽中遣李文貴以剛浪凌㫖報世衡且言
不逹所遺書意豈欲通和乎時世衡已去青澗城籍止
文貴於青澗城數月賊果大敗葛懐敏於定川朝廷益
厭兵籍乃自青澗城召文貴謂之曰汝王若誠能稱臣
歸欵朝廷所以待汝王者禮數必優文貴頓首曰此固
西人日夜之願也籍乃厚贐遣之元昊聞籍語大喜亟
出嵩於穽厚禮之使與文貴偕來復持剛浪凌及其弟
旺令嵬名懐卧譽諍等書抵籍議和
　(大事記曰任一狄青而嶺南平抜青於行伍者執/政龎公籍也擢一种世衡而西師㨗置世衡於幕)
　(府者參政范公仲淹也得一明鎬而貝/州平薦明鎬以討賊者相臣文彦博也)
癸未慶厯三年春正月涇原安撫使王堯臣言至陜西
見鄜延環慶路其地皆險固而易以守惟涇原則不然
臣畧論一路五州軍城寨控扼要害及賊徑交通之處
備禦輕重之䇿凡五事望下韓琦范仲淹相度施行從
之辛卯詔陜西沿邊招討使韓琦范仲淹龎籍凡軍期
中覆不及者皆便宜從事用王堯臣議也建渭州籠竿
城爲徳順軍亦用堯臣議也初曹瑋開山外地置籠竿
等四寨募弓箭手自守其後将帥失撫御衆怒遂刼徳
勝寨主姚貴閉城門叛堯臣適過境上作書射城中諭
以禍福且發近兵討之貴出降堯臣爲申明約束如瑋
之舊　癸巳延州言元昊遣賀從朂來納欵其書元昊
自稱男邦泥定國兀卒郎霄上書父大宋皇帝龎籍乃
具以聞且言虜辭稍順必誠有改事中國之心願聽從
朂詣闕更選使者往申諭之彼必稱臣　吕夷簡數求
罷上優詔未許陜西轉運使孫沔上書言祖宗未嘗以
言責人景祐以前綱紀未甚廢猶有感激進説之士觀
今之政是可慟哭無一人爲陛下言者由宰相多忌而
不爲正人地自夷簡當國黜忠言廢直道及出鎮許昌
乃薦王隨陳堯佐代已又以張士遜冠台席此盖夷簡
引不若已者爲自固之計欲使陛下復思已而召用也
陛下果召夷簡入秉朝政於兹三年以姑息爲安以避
謗爲智西州将帥累以敗聞契丹無厭乗此求賂兵殱
貨悖天下空竭今夷簡以病求退陛下親冩徳音乃謂
恨不移卿之疾在於朕躬四方義士傳聞詔語有泣下
者夷簡在中書二十年三冠輔相所言無不聼所請無
不行自有宋得君一人而已不知何以爲陛下報今契
丹復盟西賊欵塞夷簡意謂四方已寧百度已正欲因
病黙黙而去雖盡南山之竹不足書其罪也若薦賢才
合公議猶可寛天下萬世之責茍遂容身不救前過以
柔而易制者升爲腹心以姦而可使者任爲羽翼以謟
侫爲君子以庸懦爲長者使之居廊廟布臺閣是張禹
不獨生於漢而李林甫復見於今也書聞帝不之罪議
者喜其謇切夷簡謂人曰元規藥石之言但恨聞此遲
十年爾人亦服其量云
　(吕中曰夷簡之罪莫大於因私憾而預瑤華之議因/北事而忌富弼之能夷簡之功莫大於釋仲淹之宿)
　(怨容孫沔之直言君子論人/功不揜罪罪不揜功可也)
二月己卯韓琦范仲淹等言元昊如大言過望爲不改
僣號之請則有不可許者三如卑詞厚禮從兀卒之稱
亦有大可防者三伏願陛下與執政大臣宻謀而深思
之無令䧟虜計　三月吕夷簡再辭位戊子罷相爲司
徒軍國大事與中書樞宻院同議戸部侍郎平章事章
得象加工部尚書樞宻使刑部尚書同平章事晏殊依
前官平章事兼樞宻使判蔡州夏竦爲户部尚書充樞
宻使權御史中丞賈昌朝爲参知政事知制誥富弼爲
右諫議大夫樞宻副使弼辭不拜　癸巳魚周詢為起
居舍人王素為兵部員外郎歐陽脩爲太常丞並知諫
院周詢固辭以余靖爲右正言諫院供職吕夷簡既罷
相上遂欲更天下弊事故增諫官員首命素等爲之
甲午樞宻副使右諫議大夫富弼改爲資政殿學士兼
翰林侍讀學士弼時再上章辭所除官曰臣昨奉使契
丹彼執政之官漢使所未見者臣皆見之兩朝使臣所
諱言者臣皆言之以故得詳知其情状彼惟不來來則
未易禦也願朝廷勿以既和而忽之臣今受賞彼一旦
渝盟臣不惟蒙朝廷斧鉞之誅天下公論其謂臣何臣
畏公論甚於斧鉞願收新命則中外之人必曰使臣不
受賞則事未可知其於守備決不敢懈弛非臣務飾小
廉誠恐悞國事也上察其意堅定特爲改命焉　是月
上令内侍宣諭韓琦范仲淹龎籍等候邊事稍寧當用
卿等在兩地又令琦等宻奏可代處邉任者𤦺等言元
昊雖約和誠僞未可知願盡力塞下不敢擬它人爲代
　夏四月甲辰以韓琦范仲淹並爲樞宻副使鄭戩爲
陜西四路馬歩軍都部署兼經畧安撫招討等使琦仲
淹凡五譲不許乃就道富弼言西冦未殄亦須藉材若
二人俱來或恐缺事羣論皆願一名召來使處於内一
名就授樞副之命且令在邊表裏相應事無不集以臣
愚慮亦謂允當　乙巳樞宻副使吏部侍郎杜衍依前
官充樞宻使宣徽南院使忠武節度使夏竦赴本鎮先
是以樞宻使召竦於蔡州臺諫交章論竦在陜西畏懦
茍且元昊嘗牓塞下得竦首者予錢三千爲賊所輕如
此卒於敗䘮師徒畧無成效㑹竦已至國門言者益急
御史中丞王拱辰對上極言上未省遽起拱辰引上裾
畢其説前後言者合十八疏上乃罷竦而用衍代之
己酉著作佐郎館閣校勘蔡襄爲祕書丞知諫院初王
素余靖歐陽脩除諫官㐮作詩賀之辭多勸激三人者
以其詩薦於上尋有是命　己未翰林學士兵部員外
郎王堯臣為户部郎中權三司使事堯臣始受命言於
上曰今國與民俱弊矣在陛下任臣者如何因請自擇
僚屬上納其言堯臣果以治辦聞是嵗堯臣取陜西河
東三路未用兵前及用兵後歲出入財用之數㑹計以
聞以此推之軍興之費廣矣
　(吕中曰錢榖之職非它官比國初為三司使者必選/計相居之下而副使又下而判官至於子司之屬皆)
　(通知錢穀而後除當時三司皆得自擇僚屬三司缺/則以副使補之副使缺則以判官代之判官缺則選)
　(外之轉運為之所以専其職也自元豐官制既行户/部尚書即昔之三司使也左右曹侍郎即昔之三司)
　(副使也户部及諸司之郎官即昔之三司子司判官/也然皆以為遷官之地簿書之弊猶不能救不過按)
　(其數而督之視其籍而支之况望其/較諸道之有無制國用之多寡哉)
庚申鹽鐡判官吕紹寧為淮南轉運使紹寧亟上羡錢
十萬諫官歐陽脩請却所上錢并治紹寧欺罔之罪以
戒姦吏刻剥　吕夷簡雖罷相猶以司徒預議軍國大
事上寵遇之不衰於是諫官蔡㐮疏言夷簡謀身忘公
養成天下今日之患執政以來屢貶言者或謫千里或
抑數年或縁私恨假托人主威權以逐忠良以泄已怒
見爲介特而自立者皆以好名希求富貴汙之當國之
後山外之敗任福以下死者數萬人豐州之戰失地䘮
師鎮戎之役葛懐敏以下死者又數萬人廟堂之上成
算安在今以疾歸尚貪權勢或聞乞只令政府一兩人
至家商議大事足驗夷簡退而不止之心也伏乞特罷
商議軍國大事從之　㐮又言伏見陜西路招討使韓
琦范仲淹等各除樞宻副使並以西冦未寧懇辭恩命
臣以物議言之二臣之忠勇其心一也若以才謀人望
則仲淹出韓琦之右處内者謀之而處外者行之故仲
淹冝來琦當留邊於理甚當其韓琦范仲淹伏乞朝廷
不聽辭譲各授恩命　是月太子中允國子監直講石
介作慶厯聖徳詩
　(龜鑑曰乾興以來維持公論收拾善類為冦之朋者/抜茅類進為丁之朋者草蔓盡除斥丁謂罷馮拯逐)
　(王欽若而張士遜之進由曹利用既用而旋罷王曽/以攻丁謂而相之李廸以異丁謂而召之張知白以)
　(嘗不阿欽若而亦擢之召宋綬召仲淹雖微而獻可/亦被顯擢罷張耆罷夏竦雖大而夷簡亦解相位君)
　(子道長小人道消實惟其時而况邇英三十五事之/書有曰進靜退求忠正無非所以辨君子有曰杜希)
　(㫖斥謟佞無非所以别小人髙若訥之不可用則目/以不肖林瑀之貢佞則隨見屏逐察欽若之奸知安)
　(石之詐旌别淑/慝瞭不可欺)
五月江淮歲漕不給京師乏軍儲樞宻副使范仲淹言
國子博士許元可獨倚辦辛未擢元江淮兩浙荆湖制置
發運判官元曰以六路七十二州之粟不能足京師者
吾不信也至則命瀕江州縣留三月粮餘悉發之逺近
以次相補引千餘艘轉漕而西未幾京師足食　乙亥
忻州言地大震上曰地道貴靜今數震摇得非兵興民
勞之致乎宜詔本路轉運經畧司安䘏百姓毋得輙弛
邊備　先是諫官歐陽脩既受命首建議天下官吏員
數極多朝廷無由徧知其賢愚善惡欲乙特立按察之
法於内外朝官中自三丞以上至郎官中選强幹亷明
者爲諸路按察使使至州縣遍見官吏其公亷勤幹明
著實状及老病不才顯有不治之迹皆以朱書於名之
下其中材之人别無竒效亦不至矌敗者以墨書之然
朝廷重於特遣使未即行也参知政事賈昌朝前爲御
史中丞嘗言轉運使朝廷責以按察官吏能否而使名
未正於是参取脩議詔諸路轉運使副並兼按察使副
提㸃刑獄雖不帶此使名並當準此　辛巳上謂輔臣
曰自春夏不雨歳時失望盖朕不徳所致但日於禁中
蔬食精禱引咎而已朝廷細故朕與卿等未嘗不留意
惟民間疾苦尤須省察有以利天下者在必行之卿等
其務公心咨訪以荅天意　丁亥置武學於武成王廟
　戊子雨輔臣稱賀上曰天乆不雨将害民田朕每焚
香上禱於天昨夕寝殿中忽聞㣲雷遽起冠帶露立殿
下須㬰雨至衣皆沾濕移刻雨霽再拜以謝方敢升階
自此尚兾槁苖可救也比欲下詔罪已撤樂减膳又恐
近於崇飾虚名不若夙夜精心宻禱爲佳爾
　(講義曰讀文帝太宗紀則多災異讀武帝宣帝紀/則多祥瑞然日食地震一旱三蝗不足以損文帝)
　(太宗之治而白麟赤鴈黄龍神爵亦何益於武帝/之徳哉我朝之治莫盛於仁祖而災異之多惟仁)
　(皇之世為屢見惟我仁祖减膳撤樂旱而撤蓋雨/而徒跣其禱祈之切至露立於壇陛其訓辭之切)
　(至移災於朕躬是以天鑒真誠民感其仁而慶厯/之災異轉為四十二年之和氣王安石論仁宗之)
　(為君仰畏天俯畏人所以獲天助以王氏倡為祖/宗不足法之説而仁宗之所以格於天者豈奸言)
　(之所能/揜哉)
辛卯築欽天臺于禁中　諫官歐陽脩言韓𤦺范仲淹
乆在陜西備諳邊事是朝廷親信委任之人况二人才
識不類常人其所見所言之事不同常式言事者陛下
最宜加意訪問使其盡陳西邊事宜合如何處置　韓
琦范仲淹又言臣等切以天下郡邑牧宰爲重得其人
則治失其人則召亂推擇之際不可不謹雖曽詔臣僚
各舉所知或舉主非賢則多謬薦臣等欲乞聖慈特降
詔書令中書樞宻院臣僚各於朝臣中薦堪充舉主者
三人候奏到姓名即逐人各賜敕一道令於通判内舉
成資已上一員充知州知縣内舉成資已上一員充通
判簿尉中舉有出身三考已上無出身四考一員充
職官知縣或於職官令錄中舉五考已上之人充京官
知縣仍於敕明言所薦之人若将來顯有善政其舉主
當議旌賞若贓汚不理苛刻害民並與同罪所貴生民
受賜冦盗自息從之　六月甲辰詔曰議者多言天下
茶鹽礬鐡銅銀坑冶之有遺利朕懼開掊克之政常抑
而弗宣慮有過取而傷民者轉運司其諭所部官吏條
上利害以聞初議欲弛茶鹽之禁及减商税既而范仲
淹以爲茶鹽商税之入但分減商賈之利爾於商賈未
見有害也今國用未省歲入不可闕既不取之於山澤
及商賈必取之於農與其害農孰若取之商賈今爲計
莫若先省國用國用有餘當先寛賦役然後及商賈弛
禁非所當先也其議遂寝　己巳徙宣徽南院使忠武
節度使夏竦判亳州竦既至亳州因上書自訟凡萬餘
言詔付學士批荅孫抃爲之辭畧曰圖功效莫若罄忠
勤弭謗言莫若脩行實竦見之甚恨　御史中丞王拱
辰請遇朔望日退御後殿召執政之臣賜坐以講時政
得失上曰執政之臣朕早暮所與圖事者至於從容開
述雖至中昃朕何怠焉又何朔望之拘也辛未詔自今
中書樞宻院臣僚除常程奏事外如他有所陳或朕非
時留對者不限時刻　丙子給事中叅知政事王舉正
爲禮部侍郎知許州初諫官歐陽脩余靖蔡㐮咸言范
仲淹有宰輔才不冝局在兵府願以仲淹代之上從其
請　丁丑以樞宻使范仲淹爲叅知政事資政殿學士
兼翰林侍讀學士富弼爲樞宻副使仲淹曰執政可由
諫官而得乎固辭不拜弼直携誥命納於帝前力陳所
以辭避之意且曰願陛下坐薪嘗膽不忘脩政上許焉
乃復以誥命送中書弼因乞補外累章不許　甲申樞
宻副使任中師爲河東宣撫使范仲淹爲陜西宣撫使
仲淹既辭叅知政事願與韓琦迭出行邊上因付以西
事而仲淹又言河東亦當爲備中師嘗守并州上即命
使河東兩人留京師第先移文兩路云　乙酉元昊復
遣吕你爲定幸捨寮黎罔聿瓌與邵良佐俱來所要請
凡十二事其欲稱男而不爲臣猶執前議也兩府厭兵
欲姑從之獨韓琦以爲不可屢合對於上前晏殊曰衆
議已同惟韓琦獨異上顧問琦琦歴陳其不便上曰更
審議之及至中書𤦺持不可益堅殊變色而起　歐陽
脩言方今不羞屈志急欲就和者其人有五一曰不忠
於陛下者欲急和二曰無識之人欲急和三曰姦邪之
人欲急和四曰疲兵懦将欲急和五曰陜西之民欲急
和四者皆不足聽也惟西民困乏意必望和請因宣撫
使告以朝廷非不欲和而賊未遜順之意然後深戒有
司寛其力役可也　樞宻副使韓琦上疏當今所宜先
行者七事條列以獻其大畧一曰清政本二曰念邉事
三曰擢材賢四曰備河北五曰固河東六曰收民心七
曰營洛邑繼又陳八事大畧謂當今救弊之術不過選
将帥明按察豐財利抑僥倖進有能之吏退不才之官
去冗食之人謹入官之路上嘉納之　八月詔諌官日
赴内朝先是知制誥田况言有唐兩省自諫議大夫至
拾遺補闕共二十人每宰相奏事諫官隨而入有所缺
失即時䂓正其實皆中書門下之屬官也今諫議大夫
無復職業自司諫正言知諫院皆遺補之任而朝廷責
其言如大夫之職矣而地勢不親位序不正在朝廷間
與衆人同進退非所以表顯而異其分也兼王素歐陽
脩蔡㐮皆以他官知諫院居兩省之職而不得預其列
於禮未便詔送兩制詳定學士承㫖丁度等乞今後比
直龍圖閣及脩起居注例令日赴内朝從之况嘗面奏
事論及政體帝頗以好名爲非意在遵守故常况退而
著論上之其畧曰名者由實而生非徒好而至也堯舜
三代之君非好名者而鴻烈休徳倬若日月不能纎晦
者有實美而然也陛下倘奮乾剛明聽斷則有英睿之
名行威令攝姦宄則有神武之名斥奢汰革風俗則有
崇儉之名澄冗濫輕㑹歛則有廣愛之名悦亮直惡諛
媚則有納諫之名務咨詢逹壅蔽則有勤政之名責功
實抑僥倖則有求治之名今皆非之而不爲則天下何
所望乎抑又聖賢之道曰名教忠誼之訓曰名節此羣
臣諸儒所以尊輔朝廷紀綱人倫之大本也陛下從而
非之則教化㣲節義廢集詬無恥之徒爭進而勸沮之
方不行矣豈聖人率下之意耶　己亥出内藏庫綢絹
三百萬下三司以助經費用韓琦之言也　丁未以樞
宻副使范仲淹為叅知政事右諫議大夫富弼復為樞
宻副使弼猶欲固辭㑹元昊使辭羣臣班紫宸殿門上
俟弼綴樞宻院班乃坐且使宰臣章得象諭弼曰此朝
廷特用非以使虜故也弼不得已乃受　癸丑樞宻副
使右諫議大夫韓琦為陜西宣撫使先是范仲淹及任
中師分路宣撫踰月皆未行琦言于上曰賊請和無他
則二人遥領宣撫事可矣彼若未副所望必乗忿盗邉
當速遣仲淹河東則臣方壮可備奔走中師宿舊大臣
毋勞徃也乃詔琦代仲淹宣撫陜西而中師卒不行
九月上既擢任仲淹韓𤦺富弼等毎進見必以太平責
之數令條奏當世務仲淹語人曰上用我至矣然有後
先且革弊於乆安非朝夕可能也上爯賜手詔督促曰
比以中外人望不次用卿等今琦暫徃陜西仲淹與弼
宰臣章得象盡心國事毋或有所顧避其當世急務有
可建明者悉為朕陳之既又開天章閣召對賜坐給筆
札使疏於前仲淹弼皆皇恐避席退而列奏一曰明黜
陟二曰抑僥倖三曰精貢舉四曰擇官長五曰均公田
六曰厚農桑七曰脩武備八曰减徭役九曰覃恩信十
曰重命令上方信向仲淹等悉用其説當著為令者皆
以諸事畫一次第頒下獨府兵輔臣共以為不可而止
　(大事記曰自李沆抑四方利害之奏所以積而為/慶厯之緩勢自范仲淹天章閣一疏不盡行所以)
　(激而為熙寧之急政吾觀范仲淹之於慶厯亦猶/安石之於熙寧也十事之奏慶厯三年九月也始)
　(於明黜陟終於重命令當時之言一一見用明黜/陟之法則以十月壬戌行擇守長之法則以十月)
　(丙午行任子之法則以十一月丁亥行館職之法/則以癸未行均公田之法以壬戌行貢舉之法以)
　(明年三月行减徭役之法以五月行其餘厚農桑/覃恩信重命令悉用其説或著為令然行之未及)
　(一年而僥倖/者多不悦矣)
司徒吕夷簡固請老戊辰授太尉致仕朝朔望及大朝
㑹並綴中書門下班諫官歐陽脩言吕夷簡為陛下宰
相而致四夷外侵百姓内困賢愚倒置綱紀大隳人臣
大富貴夷簡享之而去天下大憂患留與陛下當之夷
簡平生罪惡偶不發揚正賴陛下終始保全未汙斧鑕
是陛下不負夷簡夷簡上負朝廷今雖陛下特推仁恩
厚其禮數臣乞因其來譲便與寝罷　賜知諫院王素
三品服余靖歐陽脩蔡㐮五品服靣諭之曰卿等皆朕
所自擇數論事無所避故有是賜㐮數求補外以便親
養樞宻副使富弼曰諫臣不當逺去許給假迎親可也
上許㐮歸寧而不許其罷　甲申太白犯嵗星又犯太
微左執法諫官余靖言風聞司天之奏乃以商洛羣盗
便當其占臣歴觀漢晉隋志凡五星之變金火謂之罰
星太白與金星相犯皆主兵䘮及饑其變乃出端門之
右執法之測前志所占将有伏尸流血之變豈山澤小
冦所能當之伏望陛下責躬脩徳以謝天變内宣慈愛
以敦九族外選才良以安百姓與廊廟大臣叶忠慮善
無怠於政則天下幸甚　丙戌命史館檢討王洙集賢
校理歐陽脩同編脩祖宗故事先是樞宻副使富弼言
臣歴觀自古帝王理天下未有不以法制為首務法制
立然後萬事有經而治道可必太祖創立法度太宗克
紹前烈真宗謹守成憲近年紀綱甚紊隨事變更兩府
執守便為成例施於天下咸以為非而朝廷安然奉行
不思剗革臣今欲選官置局将三朝典故分明類聚編
成一書置在兩府俾為模範上納其言故命靖等編脩
弼緫領之明年九月書成分别事類凡九十六門二十
卷　先是叅知政事范仲淹言臣數日前靣奏三代帝
王子孫綿逺蓋由積徳之深臣言陛下日脩至仁之徳
下及民庻以感動天地此聖嗣無疆之本也今有劄子
三道進呈内一道為議贖法事即乞降出二道乞不降
出其一曰今來宫中人數幾多或供使有餘宜降詔㫖
特令減放以遂物性其二曰乞出聖意以内帑物帛委
邉臣漸次收贖䧟蕃漢户人口各還其家使父母子孫
再得完聚至徳動天降祐王室書之史䇿光於後代
歐陽脩言近日諸處盗賊縱横若不早圖恐難後悔臣
計方今禦盗者不過四事一曰州郡置兵為備二曰選
捕盗之官三曰明賞罰之法四曰去冗官用良吏以撫
疲民使不起為盗臣曽建言方今彫殘公私困急全由
官吏冗濫者多乞朝廷選差按察使紏舉年老病患贓
汙不才四色之人並行澄汰莫若精選明幹朝臣十許
人分行天下盡籍官吏能否坐而升黜之謹别條具冗
官利害六條以明利博效速而可行不疑一去冗官則
民之科率十分减九二不才之人為害深於贓吏三内
外一體若外官不澄則朝廷無由致治四去冗官則吏
員清簡差遣通流五去冗官則中才之人可使勸懼六
去冗官則不過朞月民受其賜此臣所謂及民速於事
功者也　冬十月丙午鹽鐵副使張昷之為河北都轉
運按察使知諫院王素為淮南都轉運按察使鹽鐡判
官沈邈為京東轉運按察使用富弼范仲淹等之言也
先是仲淹弼等請詔一府通選轉運使如不足許權擢
知州人既得人即委逐路自擇知州不任事者奏罷之
令權擇通判人既已得人即委逐州自擇知縣縣令不
任事者奏罷之令權擢幕職凡權入者必俟政績有聞
一二年方真授之上既納其言於是昷之等首被兹選
素入辭上謂曰卿今便去諫院事有未言者可盡言之
丁未以右正言集賢校理余靖為契丹國賀正旦使入
辭書所當奏事於笏各以一字為記凡數十字上顧見
之指其字令一一條奏日幾昃乃罷　甲寅復置諸路
轉運判官仍詔中書樞宻院同選用　壬戌詔曰自今
兩地臣僚非有勲徳善狀不得非時進秩非次罷免者
毋以轉官帶職為例兩省以上舊法四年一遷官今具
履歴聽㫖京朝官磨勘年限有私罪及歴任嘗有贓罪
先以情重輕及勤績與舉者敷奏聽㫖朝官遷員外郎
須三年無私罪而有監司若清望官五人為保引乃磨
勘遷郎中少卿監亦如之舉者數不足增二年遷大卿
監諫議大夫弗為常例悉聽㫖又定制監物務入親民
次升通判通判升知州皆用舉者數不足毋得關陞
甲子陜西四路經畧安撫招討使鄭戩言順徳軍生户
大王家族元寧等以水洛城來獻其地通秦州往來道
路㝷遣靜邉寨主劉滬招集其酋長皆願納質子求補
漢官今若就其地築城可得蕃兵三五萬人及弓箭手
共捍西賊實為封疆之利從之　十一月丙寅上清宫
火㝷有詔以宫地為禁軍營　先是諫官歐陽脩言臣
伏見御史臺缺官近制令兩制并中丞輪次舉人遂致
所舉多非其才不能稱職近聞梁適舉王礪燕度充臺
官其人以適在姦邪之目各懐愧醜懼其汙染風聞皆
欲不就以此言之舉官當先擇舉主仍見朝班中雖有
好人多以資攷未及今乞不限資考惟擇才堪者為之
况臺中自有裏行以待資淺之人仍乞重定舉官之法
有不稱職者連坐舉主庻幾稱職可振綱紀　癸酉太
常博士李京殿中丞包拯並為監察御史裏行中丞王
拱辰所薦也京趙人嘗知魏縣奉法嚴正吏不便欲以
竒中京遂相率遁去監司果議以苛刻斥知府任布曰
如此適墮吏計中京賴以免拯合淝人事父母以孝聞
嘗知天長縣有訴盗割牛舌者拯使歸屠其牛鬻之既
而又有告殺牛者拯曰何為割某家牛舌而又告之盗
者驚伏徙知端州州嵗貢硯前守縁貢率取十倍以遺
權貴人拯命製者才足貢數嵗滿不持一硯歸　初羣
盗剽刼淮南將過髙郵知州晁仲約度不能禦令富民
出金帛具牛酒使人迎勞且厚遺之盗悦徑去不為暴
事聞朝廷大怒樞宻副使冨弼議欲誅仲約以正法叅
知政事范仲淹欲宥之爭於上前弼曰盗賊公行守臣
不能戰不能守而使民醵錢遺之法所當誅也聞髙郵
之民疾之欲食其肉不可釋也仲淹曰郡縣兵械足以
戰守遇賊不禦而又賂之此法所當誅也而髙郵無兵
器械雖仲約之義當勉力戰守然事有可恕戮之恐非
法意也小民之情醵出財物而得免於殺掠理或喜之
而云欲食其肉傳者過也上釋然從之仲約由此免死
既而弼慍甚謂仲淹曰方今患法不舉舉法而多方沮
之何以整衆仲淹宻告之曰祖宗以來未嘗輕殺臣下
此盛徳之事奈何欲輕壊之且吾與君在此同僚之間
同心者有幾雖上意亦未知所定也而輕導人主以誅
戮臣下他日手滑雖吾輩亦未敢自保也弼終不以為
然其後兩人不安於朝相繼出使弼還自河北及國門
不許入未測上意比夜彷徨不能寐遶床歎曰范六丈
聖人也　癸未詔自今兩府及大兩省已上官不得陳
乞子弟親戚館職并讀書之官進士三人已上一任囘
無過犯者許進著述召試取優等者充　丁亥詔曰今
之䕃法推恩太廣以致踈宗蒙澤稚齒授官非所以審
政重民也其著為令使夫冢嗣先錄以篤為後之體支
子限年以明入官之重設考課之格立保任之條諸子
孫須年過十五若弟姪年過二十必五服親乃得䕃已
嘗䕃而物故者無子孫祿任聽再䕃自是任子之恩殺
矣然猶未艾也
　(吕中曰古者將用人之才必先養人之心後世雖用/人之才亦徒富貴其人之身而已古者有教國子之)
　(法故凡嫡子皆可以繼世為郷而諸子之官又集其/庻子而教之所以凡列王朝左右者無一而非可用)
　(之人也後世徒以一夫官爵之所至茍應法令則不/限賢愚槩居禄仕未離髫齔已紆青紫以為恩則濫)
　(以為法則弊此仲淹所以欲抑僥倖此/至道間所以欲世祿家自成均出仕也)
辛卯同脩起居注歐陽脩請自今後上殿臣􁉗退令少
留殿門俟脩注官出靣錄聖語從之　壬辰詔限職田
自此人有定制土有定限吏以職田抵罪比前目稍稀
闊焉　司天監言五星皆在東方主中國大安　十二
月元昊又遣張延壽等來議事　知諫院歐陽脩為右
正言知制誥初中書召試而脩辭不赴特除之　陜西
宣撫使韓𤦺言如聞脩生户所獻水洛城頗為未便其
土功以百萬計又須正兵三四千人更歲積粮草始能
屯守之况劉滬昨已降水洛城一帶生户諸小蕃族豈
敢要阻是則雖無水洛之援官軍亦可徃來如朝廷未
以為然乞選差親信中　至涇原秦鳯路詢問文彦博
尹洙狄青等蓋彦博洙青皆以為未便也　戌午以南
京府學為國子監　庚申許廣州立學　澧州獻瑞木
有文曰太平之道諫官歐陽脩言方今西羗叛逆未平
之患在前契丹驕悖蔵伏之禍在後一禍未滅一患已
萌西則瀘戎南則湖嶺無一處無事實未見太平之象
若使木文實是天生其文止曰太平之道其意可推也
夫自古帝王致太平皆自有道得其道則太平失其道
則危亂臣方今但見其失未見其得也指望太平漸生
安佚則此瑞木乃悞事之妖木爾詔諸祥瑞不許進獻
　是歲河北降赤雪河東地震五六年不止諫官孫甫
上疏曰赤雪者赤眚也人君舒緩之應舒則政事弛賞
罰差百官廢職所以召亂也地震者隂之盛也隂之象
臣也後宫也戎狄也三者不可過盛盛則隂為變而動
矣陛下救舒緩之失莫若自主威福特出英斷救隂盛
之變莫若外謹戎備内制後宫此應天之實也　韓𤦺
既至陜西屬歲大饑羣盗嘯聚商虢之郊張海郭邈山
党君子范三李宗者為之渠率而光化軍宣毅叛卒五
百餘人邵興為之長與上官珙戰珙死之琦㝷遣屬官
乗傳徃商於料簡錢監役兵收集上官珙下散軍邵興
被殺張海等相繼殱衂擒捕關輔遂安堵矣是冬大旱
琦即選官分詣州縣發省倉以賑之所活凡二百五十
四萬二千五百三十七人他州人數稱是選禁軍不堪
征戰者停放一萬二千餘人後田况乞選諸路軍不堪
戰者為廂軍云若謂兵驕乆一旦澄汰恐致亂則去年
韓𤦺汰邉兵萬餘豈聞有亂者哉
　
　
　
　
　
　
　
　宋史全文卷八上
