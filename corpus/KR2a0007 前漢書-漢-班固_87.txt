
　　唐正議大夫行祕書少監琅邪縣開國子顏師古注
　匡張孔馬傳第五十一
匡衡字稚圭東海承人也(師古曰承音證○宋祁曰集/解音證集解蓋臣瓚書也)
父世農夫至衡好學家貧庸作以供資用(師古曰庸作/言賣功庸為)
(人作役而/受顧也)尤精力過絶人諸儒為之語曰無說詩匡鼎
來(服䖍曰鼎猶言當也若言匡且來也應劭曰鼎方也/張晏曰匡衡少時字鼎長乃易字稚圭世所傳衡與)
(貢禹書上言衡敬報下言匡鼎白知是字也師古曰服/應二説是也賈誼曰天子春秋鼎盛其義亦同而張氏)
(之説盖穿鑿矣假有其書乃是後人見此傳云匡鼎來/不曉其意妄作衡書云鼎白耳字以表徳豈人所自稱)
(乎今有西京雜記者其書淺俗出於里巷多有妄說乃/云匡衡小名鼎蓋絶知者之聼○宋祁曰祝季張云匡)
(鼎來來音離協上韻僕檢左傳宣公二年棄申/復來亦音離注文若言匡且來也考無若字)匡語詩
解人頤(如淳曰使人笑不能止也○/宋祁曰南本浙本以語為說)衡射䇿甲科以不
應令除為太常掌故(師古曰投射得甲科之策而所對/文指不應令條也儒林傳説嵗課)
(甲科為郎中乙科為太子舍人景科補文學掌故今不/應令是不中甲科之令所以止為掌故○宋祁曰注文)
(浙本無/說字)調補平原文學(師古曰調選/也音徒釣反)學者多上書薦衡
經明當世少雙今為文學就官京師後進皆欲從衡平
原衡不宜在逺方事下太子太傅蕭望之少府梁邱賀
問衡對詩諸大義其對深羙(○宋祁曰别本/作矣當作羙)望之奏衡
經學精習說有師道可觀覽宣帝不甚用儒遣衡歸官
而皇太子見衡對私善之㑹宣帝崩元帝初即位樂陵
侯史高以外屬為大司馬車騎將軍領尚書事前將軍
蕭望之為副望之名儒有師傅舊恩天子任之多所貢
薦髙充位而已(師古曰言凡/事不任也)與望之有隙長安令楊興
說髙曰將軍以親戚輔政貴重於天下無二然衆庻論
議令問休譽不専在將軍者何也(師古曰令善問名休/美也○宋祁曰注文)
(善字名字下/並當有也字)彼誠有所聞也(師古曰以其/不能進賢也)以將軍之莫
府海内莫不卬望(師古曰卬/讀曰仰)而所舉不過私門賔客乳
母子弟人情忽不自知(師古曰言髙輕忽/此事不自知其非)然一夫竊議
語流天下夫富貴在身而列士不譽是有狐白之裘而
反衣之也(師古曰狐白謂狐掖下之皮其毛純白集之/為裘輕柔難得故貴也反衣之者以其毛在)
(内也今人則以背毛為裘而棄其白蓋取厚而温也衣/音於既反○宋祁曰注文故貴字下疑有之字於既字)
(上疑有/音字)古人病其若此故卑體勞心以求賢為務傳曰
以賢難得之故因曰事不待賢以食難得之故而曰飽
不待食惑之甚者也平原文學匡衡材智有餘經學絶
倫但以無階朝廷故隨牒在逺方(師古曰階謂升次也/隨牒謂隨選補之恒)
(牒不被/超擢者)將軍誠召置莫府學士歙然歸仁(師古曰誠謂/實行之也歙)
(音/翕)與參事議觀其所有貢之朝廷必為國器(師古曰所/有謂材藝)
(所/長)以此顯示衆庻名流於世高然其言辟衡為議曹史
薦衡於上上以為郎中遷博士給事中是時有日蝕地
震之變上問以政治得失衡上疏曰臣聞五帝不同禮
(○宋祁曰禮監本/作樂字浙本同)三王各異教民俗殊務所遇之時異
也陛下躬聖徳開太平之路閔愚吏民觸法抵禁(師古/曰抵)
(觸也○宋祁曰注/文抵字下有亦字)比年大赦(師古曰/比頻也)使百姓得改行自
新天下幸甚臣竊見大赦之後姦邪不為衰止今日大
赦明日犯法相隨入獄此殆導之未得其務也蓋保民
者陳之以徳義示之以好惡(師古曰保飬也陳施也孝/經曰陳之以徳義而民莫)
(遺其親示之以好惡而/民知禁故衡引以為言)觀其失而制其宜故動之而和
綏之而安今天下俗貪財賤義好聲色上侈靡廉耻之
節薄滛辟之意縱(師古曰辟/讀曰僻)綱紀失序疏者踰内(師古/曰疏)
(者妻妾之家内者同姓/骨肉也踰謂過越也)親戚之恩薄婚姻之黨隆苟合
徼幸以身設利不改其原(師古曰設施/也原本也)雖嵗赦之刑猶
難使錯而不用也(師古曰嵗赦謂毎嵗一/赦也錯置也音千故反)臣愚以為宜
壹曠然大變其俗孔子曰能以禮讓為國乎何有(師古/曰論)
(語載孔子之言謂能以/禮讓治國則其事甚易)朝廷者天下之楨幹也公卿大
夫相與循禮恭讓則民不爭(師古曰/循順也)好仁樂施則下不
暴上義高節則民興行寛柔和恵則衆相愛四者明王
之所以不嚴而成化也何者朝有變色之言則下有爭
鬭之患上有自専之士則下有不讓之人上有克勝之
佐則下有傷害之心上有好利之臣則下有盗竊之民
此其本也(師古曰言下之所/行皆取化於上也)今俗吏之治皆不本禮讓
而上克暴(○宋祁曰/克當作刻)或忮害好䧟人於罪(師古曰忮堅/也謂酷害之)
(心堅也忮音之䜴反○宋祁曰忮字說見酷吏甯成傳/韋昭曰忮音洎如淳曰詩云不忮不求屐弊也蕭該案)
(字書忮恨/也之豉反)貪財而慕埶故犯法者衆姦邪不止雖嚴刑
峻法猶不為變此非其天性有由然也(師古曰非其天/性自惡由上失)
(於教/化耳)臣竊考國風之詩周南召南被賢聖之化深故篤
於行而廉於色(師古曰篤厚也謂樂得淑女以配/君子憂在進賢不滛其色之類也)鄭伯
好勇而國人暴虎(師古曰詩鄭風太叔于田之篇曰禮/裼暴虎獻于公所將叔無狃戒其傷)
(汝襢裼肉袒也暴虎空手以搏之也公鄭莊公也將請/也叔莊公之弟太叔也狃􁇜也汝亦太叔也言以莊公)
(好勇之故太叔肉袒空手搏虎取而獻之國人愛叔故/請之曰勿􁇜為之恐傷汝也襢音袒裼音錫字並從衣)
(將音千羊反狃音女九反○宋祁/曰注文中三虎字浙本並作鼔字)秦穆貴信而士多從
死(應劭曰秦穆公與羣臣飲酒酒酣公曰生共此樂死/共此哀於是奄息仲行鍼虎許諾及公薨皆從死黄)
(鳥詩所為作也○宋祁/曰穆字浙本作繆字)陳夫人好巫而民滛祀(張晏曰/胡公夫)
(人武王之女大姬無子好祭鬼神鼓舞而祀故其/詩云坎其擊鼓宛丘之下無冬無夏值其鷺羽)晉侯
好儉而民畜聚(師古曰唐風山有樞之詩序云刺晉昭/公也不能修道以正其國有財不能用)
(有鐘鼔不能以自樂其詩曰子有衣裳弗曵弗婁子有/車馬弗馳弗驅宛其死矣它人是愉故其俗皆吝嗇而)
(積財也畜/讀曰蓄)太王躬仁邠國貴恕(師古曰太王周文王之/祖即古公亶父也國於)
(邠修徳行義戎狄攻之欲得地與之人人皆怒欲戰古/公曰以我故戰殺人父子而居之予不忍也乃與其私)
(屬度漆沮踰梁山止於岐下邠人舉國扶老攜弱盡復/歸古公於岐下及它旁國聞古公仁亦多歸之邠即今)
(豳州是其地也言化太王之仁故其俗皆貴誠恕/○宋祁曰注文父子而居之浙本作父子而君之)由此
觀之治天下者審所上而已(師古曰上/謂崇尚也)今之偽薄忮害
不讓極矣臣聞教化之流非家至而人說之也(師古曰/言非家)
(家皆到人/人勸說也)賢者在位能者在職(○宋祁曰下在字越/本作布字别本同)朝
廷崇禮百僚敬讓道徳之行由内及外自近者始然後
民知所法遷善日進而不自知是以百姓安隂陽和神
靈應而嘉祥見詩曰商邑翼翼四方之極夀考且寧以
保我後生(師古曰商頌殷武之詩也商邑京師也極中/也言商邑之禮俗翼翼然可則效乃四方之)
(中正也王則夀考且安以此全守/我子孫也○宋祁曰我一作爾)此成湯所以建至治
保子孫化異俗而懐鬼方也(應劭曰鬼/方逺方也)今長安天子之
都親承聖化然其習俗無以異於逺方郡國來者無所
法則或見侈靡而放效之(師古曰放依/也音甫往反)此教化之原本
風俗之樞機宜先正者也臣聞天人之際精祲有以相
盪(李竒曰祲氣也言天人精氣相動也師古曰祲謂隂/陽氣相浸漸以成災祥者也音子鴆反○宋祁曰字)
(林云祲精氣成/祥也音字鴆反)善惡有以相推事作乎下者象動乎上
隂陽之理各應其感隂變則靜者動陽蔽則明者晻(鄧/展)
(曰静者動謂地震也明者晻謂日蝕也師古曰晻與/暗同○蕭該案字林曰晻不明也應劭曰晻音闇)水
旱之災隨類而至今關東連年飢饉百姓乏困或至相
食此皆生於賦斂多民所共者大(師古曰共/讀曰供)而吏安集
之(○宋祁曰江南本/無之字浙本有)不稱之效也陛下祗畏天戒哀閔
元元大自減損省甘泉建章宫衞罷珠崖(○宋祁曰此/下當有郡字)
偃武行文將欲度唐虞之隆絶殷周之衰也(師古曰度/過也絶謂)
(除其惡/政也)諸見罷珠崖詔書者莫不欣欣人自以將見太
平也宜遂減宫室之度省靡麗之飾考制度修外内近
忠正逺巧佞放鄭衞進雅頌舉異材開直言任温良之
人退刻薄之吏顯絜白之士昭無欲之路(師古曰昭/亦明也)覽
六蓺之意察上世之務明自然之道博和睦之化以崇
至仁匡失俗易民視(師古曰匡正也易變也○/宋祁曰視字下疑有聼字)令海内
昭然咸見本朝之所貴道徳𢎞於京師淑問揚乎疆外
(帥古曰淑善/也問名也)然後大化可成禮譲可興也上說其言(師/古)
(曰說讀/曰悅)遷衡為光禄大夫太子少傅時上好儒術文辭
頗改宣帝之政言事者多進見人人自以為得上意又
傅昭儀及子定陶王愛幸寵於皇后太子(師古曰/寵踰也)衡復
上疏曰臣聞治亂安危之機在乎審所用心蓋受命之
王務在創業垂統傳之無窮繼體之君心存於承宣先
王之徳而裦大其功昔者成王之嗣位思述文武之道
以飬其心休烈盛羙皆歸之二后而不敢専其名(師古/曰休)
(亦美也烈業也后君/也二君文王武王也)是以上天歆享鬼神祐焉其詩曰
念我皇祖陟降廷止(師古曰周頌閔予小子之詩言成/王常念文王武王之徳奉而行之)
(故鬼神上下臨其朝廷○宋/祁曰注文詩字下疑有也字)言成王常思祖考之業而
鬼神祐助其治也陛下聖徳天覆子愛海内然隂陽未
和姦邪未禁者殆論議者未丕揚先帝之盛功(師古曰/丕大也)
(丕字或作本言修/其本業而顯揚也)爭言制度不可用也務變更之(師古/曰更)
(改也○宋祁/曰也字當刪)所更或不可行而復復之(師古曰下復/音扶目反)是
以羣下更相是非(師古曰更/音工衡反)吏民無所信臣竊恨國家
釋樂成之業而虚為此紛紛也(師古曰釋廢也樂成謂/已成之業人情所樂也)
願陛下詳覽統業之事留神於遵制揚功以定羣下之
心大雅曰無念爾祖聿修厥徳(師古曰大雅文王之詩/也無念念也聿述也)
孔子著之孝經首章蓋至徳之本也傳曰審好惡理情
性而王道畢矣能盡其性然後能盡人物之性能盡人
物之性(○宋祁曰江南本二句/中並無物字浙本有)可以贊天地之化(師古/曰贊)
(助/也)治性之道必審已之所有餘而彊其所不足(師古曰/彊勉也)
(音其/兩反)蓋聰明疏通者戒於大察寡聞少見者戒於雍蔽
(師古曰雍/讀曰壅)勇猛剛彊者戒於大暴仁愛温良者戒於無
斷湛靜安舒者戒於後時(師古曰湛/讀曰沈)廣心浩大者戒於
遺忘必審已之所當戒而齊之以義然後中和之化應
而巧偽之徒不敢比周而望進(師古曰比/音頻寐反)唯陛下戒所
以崇聖徳臣又聞室家之道修則天下之理得故詩始
國風(師古曰關雎美后妃/之徳而為國風之首)禮本冠婚(師古曰禮記冠義/曰冠者禮之始也)
(婚義曰婚者/禮之本也)始乎國風原情性而明人倫也本乎冠婚
正基兆而防未然也福之興莫不本乎室家道之衰莫
不始乎梱内(師古曰梱與閫同謂/門橛也音苦本反)故聖王必慎妃后之
際别適長之位(師古曰適讀曰/嫡其下竝同)禮之於内也卑不隃尊
親不先故(師古曰隃/與踰同)所以統人情而理隂氣也其尊適
而卑庻也適子冠乎阼禮之用醴(師古曰阼主階也醴/甘酒也貴於衆酒)
衆子不得與列所以貴正體而明嫌疑也非虛加其禮
文而已乃中心與之殊異故禮探其情而見之外也聖
人動靜游燕所親物得其序(師古曰言凡物大/小髙卑皆有次序)得其序
則海内自修百姓從化如當親者疏當尊者卑(師古曰/如若也)
則巧佞之姦因時而動以亂國家故聖人慎防其端禁
於未然不以私恩害公義陛下聖徳純備莫不修正則
天下無為而治詩云于以四方克定厥家(師古曰周頌/桓之詩也言)
(欲治四方者先當能/定其家從内以及外)傳曰正家而天下定矣(師古曰易/家人卦之)
(彖/辭)衡為少傅數年數上疏陳便宜及朝廷有政議傅經
以對(師古曰傅讀/曰附附依也)言多法義上以為任公卿(師古曰/任堪也)由
是為光禄勲御史大夫建昭三年代韋𤣥成為丞相封
樂安侯食邑六百户元帝崩成帝即位衡上疏戒妃匹
勸經學威儀之則曰陛下秉至孝哀傷思慕不絶於心
未有游虞弋射之宴(師古曰虞/與娱同)誠隆於慎終追逺無窮
已也(師古曰慎終慎孝道之終也追逺不忘本也論/語稱孔子慎終追逺則民徳歸厚矣故衡引之)竊
願陛下雖聖性得之(○宋祁曰/聖字可刪)猶復加聖心焉(師古曰/言天性)
(已自然矣又/當加意也)詩云焭焭在疚(師古曰周頌閔予小子/之詩焭焭憂貌疚病也)言
成王喪畢思慕意氣未能平也蓋所以就文武之業崇
大化之本也(師古曰/就成也)臣又聞之師曰匹配之際(○宋祁/曰匹配)
(當作/妃匹)生民之始萬福之原婚姻之禮正然後品物遂而
天命全(師古曰/遂成也)孔子論詩以關雎為始言太上者民之
父母(師古曰太上居/尊上之位者)后夫人之行不侔乎天地則無以
奉神靈之統而理萬物之宜(師古曰/侔等也)故詩曰窈窕淑女
君子好仇(師古曰周南闗雎之詩/也窈窕幽閒也仇匹也)言能致其貞淑不貳
其操情欲之感無介乎容儀(服䖍曰不見色於容儀也/師古曰介繫也言不以情)
(欲繫心而著於容儀者/○宋祁曰無當作毋)宴私之意不形乎動靜(師古曰/形見也)
夫然後可以配至尊而為宗廟主此綱紀之首王教之
端也自上世已來(○宋祁曰/已當作以)三代興廢未有不由此者
也願陛下詳覽得失盛衰之效以定大基采有徳戒聲
色近嚴敬逺技能(師古曰無徳之人雖/有技能則斥逺之)竊見聖徳純茂
専精詩書好樂無厭(師古曰樂/音五教反)臣衡材駑(○宋祁曰蕭/該作材伮伮)
(亦駑/也)無以輔相善義宣揚徳音(師古曰/相助也)臣聞六經者聖
人所以統天地之心著善惡之歸明吉凶之分通人道
之正(師古曰分/音扶問反)使不悖於其本性者也(師古曰悖乖/也音布内反)故
審六蓺之指則天人之理可得而和草木昆蟲可得而
育此永永不易之道也(師古曰/易變也)及論語孝經聖人言行
之要宜究其意(師古曰/究盡也)臣又聞聖王之自為動静周旋
奉天承親臨朝享臣物有節文以章人倫(師古曰物事/也事事皆有)
(節/文)蓋欽翼祗栗事天之容也温恭敬遜承親之禮也(○/宋)
(祁曰浙本/禮作體)正躬嚴恪臨衆之儀也(師古曰嚴/讀曰儼)嘉恵和說
饗下之顏也(師古曰說讀曰/悦饗宴饗也)舉錯動作物遵其儀故形
為仁義動為法則孔子曰徳義可尊容止可觀進退可
度以臨其民是以其民畏而愛之則而象之(師古曰孝/經載孔子)
(之言也則法/也象似也)大雅云敬慎威儀惟民之則(師古曰/抑之詩)諸侯
正月朝覲天子天子惟道徳昭穆穆以視之(師古曰昭/明也穆穆)
(天子之容也/視讀曰示)又觀以禮樂饗醴廼歸(師古曰觀亦視也/饗醴以醴酒饗也)
故萬國莫不獲賜祉福䝉化而成俗今正月初幸路寢
臨朝賀置酒以饗萬方傳曰君子慎始願陛下留神動
靜之節使羣下得望盛徳休光(師古曰/休羙也)以立基楨天下
幸甚上敬納其言頃之衡復奏正南北郊罷諸滛祀語
在郊祀志初元帝時中書令石顯用事自前相韋𤣥成
及衡皆畏顯不敢失其意至成帝初即位衡廼與御史
大夫甄譚共奏顯(○劉奉世曰/甄當作張)追條其舊惡并及黨與
於是司𨽻校尉王尊劾奏衡譚居大臣位知顯等専權
埶作威福為海内患害不以時白奏行罰而阿䛕曲從
附下罔上無大臣輔政之義既奏顯等不自陳不忠之
罪而反揚著先帝任用傾覆之徒(師古曰/著明也)罪至不道有
詔勿劾衡慙懼上疏謝罪因稱病乞骸骨上丞相樂安
侯印綬上報曰君以道徳修明位在三公先帝委政遂
及朕躬君遵修法度勤勞公家朕嘉與君同心合意庻
幾有成今司𨽻校尉尊妄詆欺加非於君(師古曰詆毁/也音丁禮反)
朕甚閔焉方下有司問狀(師古曰/問司𨽻)君何疑而上書歸侯
乞骸骨是章朕之未燭也(師古曰/燭照也)傳不云乎禮義不愆
何恤人之言(師古曰愆過/也恤憂也)君其察焉専精神近醫藥强
食自愛因賜上尊酒養牛(師古曰上尊解/在薛廣徳傳)衡起視事上
以新即位襃優大臣然羣下多是王尊者衡嘿嘿不自
安毎有水旱風雨不時連乞骸骨讓位上輙以詔書慰
撫不許久之衡子昌為越騎校尉醉殺人繫詔獄越騎
官屬與昌弟且謀簒昌(師古曰逆取曰簒○宋/祁曰注文逆監本作奪)事發覺
衡免冠徒跣待罪天子使謁者詔衡冠履而有司奏衡
専地盗土衡竟坐免初衡封僮之樂安鄉(文穎曰屬/臨淮鄉)鄉
本田提封三千一百頃(師古曰提封舉其/封界内之總數)南以閩佰為
界(師古曰佰者田之東西界也閩者佰之名也佰/音莫客反○宋祁曰佰當作陌注及下文並同)初元
元年郡圖誤以閩佰為平陵佰積十餘嵗衡封(蘇林曰/平陵佰)
(在閩佰南誤十餘/嵗衡乃始封此鄉)臨淮郡遂封真平陵佰以為界多四
百頃至建始元年郡廼定國界上計簿更定圖言丞相
府衡謂所親吏趙殷曰(師古曰所親/素所親任者)主簿陸賜故居奏
曹習事曉知國界署集曹掾明年治計時衡問殷國界
事曹欲奈何殷曰賜以為舉計令郡實之(師古曰舉發/上計之簿令)
(郡改從平陵/佰以為定實)恐郡不肯從實可令家丞上書衡曰顧當
得不耳何至上書(師古曰/顧念也)亦不告曹使舉也聼曹為之
後賜與屬明舉計曰案故圖樂安鄉南以平陵佰為界
不足故而以閩佰為界解何(師古曰不足故者不依故/圖而滿足也解何者以分)
(解此時意猶/今言分疏也)郡即復以四百頃付樂安國衡遣從史之
僮収取所還田租榖千餘石入衡家司𨽻校尉駿少府
忠行廷尉事劾奏衡監臨盗所主守直十金以上(師古/曰十)
(金以上當時律定罪之次若今/律條言一尺以上一匹以上)春秋之義諸侯不得専
地所以一統尊法制也衡位三公輔國政領計簿知郡
實正國界計簿已定而背法制専地盗土以自益及賜
明阿承衡意猥舉郡計亂減縣界(師古曰猥曲也○宋/祁曰南本無承字只)
(云阿丞相衡意/浙本作阿承)附下罔上擅以地附益大臣皆不道於
是上可其奏勿治丞相免為庻人終於家子咸亦明經
歴位九卿家世多為博士者
張禹字子文河内軹人也至禹父徙家蓮勺(師古曰左/馮翊縣名)
(也音/輦酌)禹為兒數隨家至市喜觀於卜相者前(師古曰至/其人之前)
(而觀之喜/音許吏反)久之頗曉其别蓍布卦意(師古曰别分/也音彼列反)時從
旁言卜者愛之又竒其靣貌謂禹父是兒多知可令學
經(○宋祁曰父字/下當有曰字)及禹壯至長安學從沛郡施讎受易
琅邪王陽膠東庸生問論語既皆明習有徒衆舉為郡
文學甘露中諸儒薦禹有詔太子太傅蕭望之問禹對
易及論語大義望之善焉奏禹經學精習有師法可試
事(師古曰試/以職事也)奏寢罷歸故官(師古曰寢/謂不下也)久之試為博士
初元中立皇太子而博士鄭寛中以尚書授太子薦言
禹善論語(○宋祁曰善字/下疑有說字)詔令禹授太子論語由是遷
光禄大夫數嵗出為東平内史元帝崩成帝即位徴禹
寛中皆以師賜爵闗内侯寛中食邑八百户禹六百户
拜為諸吏光禄大夫秩中二千石給事中領尚書事是
時帝舅陽平侯王鳳為大將軍輔政専權而上富於春
秋謙讓方鄉經學敬重師傅(師古曰鄉/讀曰嚮)而禹與鳳並領
尚書内不自安數病上書乞骸骨欲退避鳳上報曰朕
以幼年執政萬機懼失其中君以道徳為師故委國政
君何疑而數乞骸骨忽忘雅素欲避流言(師古曰雅素/故也謂師傅)
(故舊/之恩)朕無聞焉(師古曰不聞/有毁短之言)君其固心致思總秉諸事
推以孶孶無違朕意(○宋祁曰/無當作毋)加賜黄金百斤養牛上
尊酒太官致餐侍醫視疾使者臨問(師古曰侍醫/侍天子之醫)禹惶
恐復起視事河平四年代王商為丞相封安昌侯為相
六嵗鴻嘉元年以老病乞骸骨上加優再三廼聼許賜
安車駟馬黄金百斤罷就第以列侯朝朔望位特進見
禮如丞相置從事史五人益封四百户天子數加賞賜
前後數千萬禹為人謹厚内殖貨財(師古曰/殖生也)家以田為
業(○宋祁曰晏/本業作樂)及富貴多買田至四百頃皆涇渭溉灌
極膏腴上賈(師古曰賈/讀曰價)它財物稱是禹性習知音聲内
奢滛身居大第後堂理絲竹筦弦(如淳曰今樂家五日/一習樂為理樂師古)
(曰筦亦管字○劉敞曰絲竹/管絃等二物爾於文為駢)禹成就弟子尤著者淮陽
彭宣至大司空沛郡戴崇至少府九卿宣為人恭儉有
法度而崇愷弟多智(師古曰愷樂也弟易/也言性和樂而簡易)二人異行禹
心親愛崇敬宣而疏之崇毎候禹常責師宜置酒設樂
與弟子相娱禹將崇入後堂飲食婦女相對優人筦弦
鏗鏘極樂昏夜乃罷(師古曰極樂盡/其歡樂之情)而宣之來也禹見
之於便坐(師古曰便坐謂非正寢在於旁/側可以延賓者也坐音才卧反)講論經義日
宴賜食不過一肉巵酒相對(師古曰一豆之/肉一巵行酒)宣未嘗得
至後堂及兩人皆聞知各自得也(服䖍曰各/自為得宜)禹年老自
治冡塋起祠室好平陵肥牛亭部處地(師古曰肥牛亭/名欲得置亭處)
(之地為/冢塋)又近延陵(○宋祁曰别本無延字子謂當存/延字成帝營昌陵不成更還延陵)奏
請求之上以賜禹詔令平陵徙亭它所曲陽侯根聞而
爭之此地當平陵寢廟衣冠所出游道禹為師傅不遵
謙讓至求衣冠所游之道又徙壊舊亭重非所宜(師古/曰重)
(音直/用反)孔子稱賜愛其羊我愛其禮(師古曰論語云子貢/欲去告朔之餼羊子)
(曰賜也爾愛其羊/我愛其禮故引之)宜更賜禹它地根雖為舅上敬重之
不如禹根言雖切猶不見從卒以肥牛亭地賜禹根由
是害禹寵數毁惡之(師古曰惡謂/言其過惡)天子愈益敬厚禹禹
毎病輙以起居聞(師古曰謂其食/飲寢卧之増損)車駕自臨問之上親
拜禹牀下禹頓首謝恩歸誠(○宋祁曰恩字/下當有因字)言老臣有
四男一女愛女甚於男逺嫁為張掖太守蕭咸妻不勝
父子私情思與相近上即時徙咸為𢎞農太守又禹小
子未有官上臨候禹禹數視其小子上即禹牀下拜為
黄門郎(○宋祁曰郎字/上疑有侍字)給事中禹雖家居以特進為天
子師國家毎有大政必與定議(師古曰與/讀曰豫)永始元延之
間日蝕地震尤數吏民多上書言災異之應譏切王氏
専政所致上懼變異數見意頗然之未有以明見(○宋/祁曰)
(未字上當/有而字)廼車駕至禹第辟左右(師古曰辟/讀曰闢)親問禹以
天變因用吏民所言王氏事示禹禹自見年老子孫弱
又與曲陽侯不平恐為所怨禹則謂上曰(○宋祁曰/則當作即)春
秋二百四十二年間日蝕三十餘地震五十六(○宋祁/曰按劉)
(向傳日蝕三十六地震五今云五十六疑衍十六兩字/今越本與别本無十六兩字劉敞曰按春秋地震五耳)
(疑衍十/六字)或為諸侯相殺或夷狄侵中國災變之意深逺
難見故聖人罕言命不語怪神(師古曰罕稀也論語云/子罕言利與命與仁又)
(曰子不語/怪力亂神)性與天道自子贛之屬不得聞(師古曰論語/云夫子之言)
(性與天道不可得而聞也謂孔/子未嘗言性命之事及天道)何况淺見鄙儒之所言
陛下宜修政事以善應之與下同其福善此經義意也
(○宋祁曰福善/越本作福喜)新學小生亂道誤人宜無信用以經術
斷之上雅信愛禹由此不疑王氏後曲陽侯根及諸王
子弟聞知禹言皆喜說(師古曰說讀曰悦○/宋祁曰皆當作此)遂親就禹
禹見時有變異若上體不安擇日絜齋露蓍(服䖍曰露/易蓍於星)
(宿下明日乃用言得天氣也師古曰蓍草名筮者/所用也音式夷反○宋祁曰有字上疑有常字)正衣
冠立筮得吉卦則獻其占如有不吉禹為感動憂色(○/宋)
(祁曰感動字/下疑有有字)成帝崩禹及事哀帝建平二年薨諡曰節
侯禹四子長子宏嗣侯官至太常列於九卿三弟皆為
校尉散騎諸曹初禹為師以上難數對已問經為論語
章句獻之始魯扶卿及夏侯勝王陽蕭望之韋𤣥成皆
説論語篇第或異禹先事王陽後從庸生采獲所安最
後出而尊貴諸儒為之語曰欲為論念張文(○宋祁曰/監本越本)
(欲字下/有不字)由是學者多從張氏餘家寖微(師古曰/寖漸也)
孔光字子夏孔子十四世之孫也孔子生伯魚鯉(師古/曰名)
(鯉字伯魚先言其字者孔氏自/為譜諜示尊其先也下皆類此)鯉生子思伋(師古曰/伋音級)伋
生子上帛(○宋祁曰帛禮記作白漢書/作帛古字通用監本浙本同)帛生子家求求
生子真箕箕生子高穿穿生順順為魏相順生鮒鮒為
陳渉博士死陳下鮒弟子襄為孝恵博士長沙太傅襄
生忠忠生武及安國武生延年(○宋祁曰浙本監本無/忠生二字於安國字下)
(又添忠字云襄生忠武/及安國忠武生延年)延年生霸字次儒霸生光焉安
國延年皆以治尚書為武帝博士安國至臨淮太守霸
亦治尚書事太傅夏侯勝昭帝末年為博士宣帝時為
大中大夫以選授皇太子經遷詹事高密相是時諸侯
王相在郡守上元帝即位徴霸以師賜爵闗内侯食邑
八百户號襃成君(如淳曰為帝師教令成就故曰襃成/君○宋祁曰注文為帝師教令成就)
(當作嘗為帝師/教帝今成就)給事中加賜黄金二百斤第一區徙名
數于長安(師古曰名/數户籍也)霸為人謙退不好權埶常稱爵位
泰過何徳以堪之上欲致霸相位自御史大夫貢禹卒
及薛廣徳免輙欲拜霸霸讓位自陳至三上深知其至
誠廼弗用(○宋祁曰三字/下當有日字)以是敬之賞賜甚厚及霸薨
上素服臨弔者再至賜東園祕器錢帛策贈以列侯禮
(○宋祁曰/贈一作賜)諡曰烈君霸四子長子福嗣闗内侯(○宋祁/曰監浙)
(二本皆/云嗣爵)次子㨗㨗弟喜皆列校尉諸曹光最少子也經
學尤明年未二十(○宋祁曰/二一作三)舉為議郎光禄勲匡衡舉
光方正為諫議大夫坐議有不合左遷虹長(師古曰不/合謂不合)
(天子意也虹/沛縣也音貢)自免歸教授成帝初即位舉為博士數使
録寃獄行風俗(師古曰行/下更反)振贍流民奉使稱㫖(○宋祁/曰㫖當)
(作意越/本作意)由是知名是時博士選三科高為尚書(○宋祁/曰監本)
(浙本作三/科高第)次為刺史其不通政事以久次補諸侯太傅
光以高第為尚書觀故事品式數嵗明習漢制及法令
上甚信任之轉為僕射尚書令(師古曰先為僕/射後為尚書令)有詔光
周密謹慎未嘗有過(○宋祁曰有詔/字下當有以字)加諸吏官以子男
放為侍郎給事黄門數年遷諸吏光禄大夫秩中二千
石給事中賜黄金百斤領尚書事後為光禄勲復領尚
書諸吏給事中如故凡典樞機十餘年守法度修故事
上有所問據經法以心所安而對不希指苟合(師古曰/希指希)
(望天子/㫖意也)如或不從不敢强諫爭以是久而安(○宋祁曰/浙本云獲)
(安/)時有所言輙削草槀(服䖍曰言已繕書輙削壊其草/也○宋祁曰注文繕字下監本)
(有事/字)以為章主之過以奸忠直人臣大罪也(師古曰奸/求也奸忠)
(直之名也奸音干○宋祁/曰注文奸忠當作求忠)有所薦舉唯恐其人之聞知
沭日歸休兄弟妻子燕語終不及朝省政事或問光温
室省中樹皆何木也(晉灼曰長樂宫/中有温室殿)光嘿不應更答以
它語其不泄如是光帝師傅子少以經行自著進官蚤
成(師古曰蚤/古早字)不結黨友養游說有求於人既性自守亦
其勢然也(師古曰言以名父之子學宦早成不須/黨援也○宋祁曰注文宦字别本作官)徙光
禄勲為御史大夫綏和中上即位二十五年無繼嗣至
親有同產弟中山孝王及同產弟子定陶王在定陶王
好學多材於帝子行(師古曰行音胡浪反○宋祁曰/於帝子行越本云於帝為子行)而
王祖母傅太后隂為王求漢嗣私事趙皇后昭儀及帝
舅大司馬票騎將軍王根故皆勸上上於是召丞相翟
方進御史大夫光右將軍㢘襃後將軍朱博皆引入禁
中議中山定陶王誰可為嗣者(○宋祁曰可字/越本作宜字)方進根
以為定陶王帝弟之子禮曰昆弟之子猶子也為其後
者為之子也定陶王宜為嗣襃博皆如方進根議光獨
以為禮立嗣以親中山王先帝之子帝親弟也以尚書
盤庚殷之及王為比(師古曰兄終弟及/也比音必寐反)中山王宜為嗣
上以禮兄弟不相入廟又皇后昭儀欲立定陶王故遂
立為太子光以議不中意左遷廷尉(師古曰/中當也)光久典尚
書練法令號稱詳平時定陵侯淳于長坐大逆誅長小
妻廼始等六人皆以長事未發覺時棄去或更嫁及長
事發丞相方進大司空武議(師古曰翟方/進及何武)以為令犯法
者各以法時律令論之(師古曰此具引令條之文/也法時謂始犯法之時也)明有
所訖也(師古曰/訖止也)長犯大逆時廼始等見為長妻已有當
坐之罪與身犯法無異後廼棄去於法無以解(師古曰/解免也)
請論光議以為大逆無道父母妻子同產無少長皆棄
市欲懲犯法者也(師古曰懲創止也○宋祁曰/監本正文懲字下有後字)夫婦之
道有義則合無義則離長未知當坐大逆之法(○宋祁/曰知字)
(上當有/自字)而棄去廼始等或更嫁義已絶而欲以為長妻
論殺之名不正不當坐有詔光議是是嵗右將軍襃後
將軍博坐定陵紅陽侯(師古曰㢘襃朱博坐與/淳于長王立交厚也)皆免為
庻人以光為左將軍居右將軍官職執金吾王咸為右
將軍居後將軍官職罷後將軍官數月丞相方進薨召
左將軍光當拜已刻侯印書贊(師古曰贊進也延進而/拜之書贊者書贊辭於)
(䇿/也)上暴崩即其夜於大行前拜受丞相博山侯印綬哀
帝初即位躬行儉約省減諸用政事由已出朝廷翕然
望至治焉襃賞大臣益封光千户時成帝母太皇太后
自居長樂宫而帝祖母定陶傅太后在國邸有詔問丞
相大司空定陶共王太后宜當何居光素聞傅太后為
人剛暴長於權謀自帝在襁褓而飬長教道至於成人
帝之立又有力光心恐傅太后與政事(師古曰與/讀曰豫)不欲
令與帝旦夕相近即議以為定陶太后宜改築宫大司
空何武曰可居北宫上從武言北宫有紫房復道通未
央宫(師古曰復/讀曰複)傅太后果從復道朝夕至帝所求欲稱
尊號貴寵其親屬使上不得直道行(師古曰不得依正/直之道○宋祁曰)
(行字上監/本有而字)頃之太后從弟子傅遷在左右尤傾邪上免
官遣歸故郡傅太后怒上不得已復留遷光與大司空
師丹奏言詔書侍中駙馬都尉遷巧佞無義漏泄不忠
國之賊也免歸故郡復有詔止天下疑惑無所取信虧
損聖徳誠不小愆陛下以變異連見避正殿見羣臣思
求其故至今未有所改(師古曰舊有不善/之事皆未改除)臣請歸遷故
郡以銷姦黨應天戒卒不得遣復為侍中脅於傅太后
皆此類也又傅太后欲與成帝母俱稱尊號羣下多順
指言母以子貴宜立尊號以厚孝道唯師丹與光持不
可(蘇林曰執/持不可也)上重違大臣正議(師古曰/重難也)又内迫傅太后
猗違者連嵗(如淳曰不決事之言也師古/曰猗違猶依違猗音於竒反)丹以罪免(○/宋)
(祁曰丹字下/當有先字)而朱博代為大司空光自先帝時議繼嗣
有持異之隙矣又重忤傅太后指(師古曰重直用反○/宋祁曰又字上當有)
(後/字)由是傅氏在位者與朱博為表裏共毁譖光後數月
遂策免光曰丞相者朕之股肱所與共承宗廟統理海
内(師古曰共/讀曰恭)輔朕之不逮以治天下也朕既不明災異
重仍(師古曰仍頻也/重音直用反)日月無光山崩河決五星失行是
章朕之不徳而股肱之不良也(師古曰/章明也)君前為御史大
夫翼輔先帝出入八年卒無忠言嘉謀今相朕出入三
年憂國之風復無聞焉隂陽錯謬嵗比不登(師古曰/比頻也)天
下空虛百姓飢饉父子分散流離道路以十萬數而百
官羣職曠廢(師古曰/曠空也)姦軌放縱盗賊並起或攻官寺殺
長吏數以問君君無怵惕憂懼之意對毋能為(師古曰/言盗賊)
(不能/為害)是以羣卿大夫咸惰哉莫以為意咎由君焉君秉
社稷之重總百僚之任上無以匡朕之闕下不能綏安
百姓書不云乎毋曠庻官天工人其代之(師古曰虞書/咎繇謩之辭)
(也位非其人是為空官言人代/天理官不可以天官私非其材)於虖(師古曰於讀曰/烏虖讀曰呼)君
其上丞相博山侯印綬罷歸(師古曰漢舊儀云丞相有/它過使者奉策書即時歩)
(出府乘棧/車歸田里)光退閭里杜門自守(師古曰/杜塞也)而朱博代為丞
相數月坐承傅太后指妄奏事自殺平當代為丞相數
月薨王嘉復為丞相(○宋祁曰復字/下當有代字)數諌爭忤指旬嵗
間閲三相(師古曰閲/猶歴也)議者皆以為不及光上由是思之
㑹元夀元年正月朔日有蝕之後十餘日傅太后崩是
月徴光詣公車問日蝕事光對曰臣聞日者衆陽之宗
人君之表至尊之象君徳衰微隂道盛彊侵蔽陽明則
日蝕應之書曰羞用五事建用皇極(師古曰周書洪範/之言羞進也皇大)
(也極/中也)如貌言視聼思失(師古曰/如若也)大中之道不立則咎徴
荐臻六極屢降皇之不極是為大中不立其傳曰時則
有日月亂行謂朓側慝(孟康曰朓行疾也側慝行遲也/師古曰朓音吐了反○宋祁曰)
(浙本有兩亂行字朓按書曰朓晦/而日見西方也蕭該音丑召反)甚則薄蝕是也又曰
六沴之作(師古曰沴惡氣也音戾○宋祁曰韋昭云沴/謂皇極五行之氣相沴戾不和音持軫反服)
(䖍曰沴/音戾)嵗之朝曰三朝(師古曰嵗之朝月之/朝日之朝故曰三朝)其應至重
廼正月辛丑朔日有蝕之變見三朝之會上天聰明苟
無其事變不虛生書曰惟先假王正厥事(師古曰商書/高宗肜日之)
(辭也假至也言先代/至道之王必正其事)言異變之來起事有不正也臣聞
師曰天右與王者(師古曰右讀曰佑佑助也○宋祁曰/右景佑本作左注亦作左予按王商)
(𫝊擁佑太子注佑助也凡右為親左為逺故左/遷左道皆離背去正之義不得訓左為助也)故災異
數見以譴告之欲其改更若不畏懼有以塞除而輕忽
簡誣則凶罰加焉其至可必(師古曰言輕忽天戒簡/傲欺誣者其罰必至)詩
曰敬之敬之天惟顯思命不易哉(師古曰周頌敬之篇/顯明也思辭也言天)
(甚明察宜敬之以承受天命甚難也○宋祁曰浙本注/云師古曰周頌敬之篇也敬肅也顯明也思辭也言天)
(甚明察宜敬以承/之受天命甚難也)又曰畏天之威于時保之(師古曰周/頌我將之)
(詩言必敬天之/威於是乃得安)皆謂不懼者凶懼之則吉也陛下聖徳
聰明兢兢業業(師古曰兢兢戒/也業業危也)承順天戒敬畏變異勤
心虛已延見羣臣思求其故然後敇躬自約總正萬事
放逺讒說之黨援納斷斷之介(師古曰援引也斷斷専/壹之貌介謂一介之人)
(援音/爰)退去貪殘之徒進用賢良之吏平刑罰薄賦斂恩
澤加於百姓誠為政之大本應變之至務也天下幸甚
書曰天既付命正厥徳(師古曰商書高宗肜日之/辭言既受天命宜正其徳)言正
徳以順天也又曰天棐諶辭(師古曰周書大誥之辭棐/輔也諶誠也諶辭至誠之)
(辭也棐音匪/諶音上林反)言有誠道天輔之也明承順天道在於崇
徳博施加精致誠孳孳而已(師古曰孳孳不/怠也孳音兹)俗之祈禳
小數終無益於應天塞異銷禍興福(師古曰祈求福/也禳除禍也)較
然甚明無可疑惑(師古曰較明/貌較音角)書奏上説(師古曰說/讀曰悦)賜
光束帛拜為光禄大夫秩中二千石給事中位次丞相
詔光舉可尚書令者封上光謝曰臣以朽材前比歴位
典大職卒無尺寸之效(師古曰卒終也○宋祁曰謝字/上當有固字前比歴位典大職)
(考本越本邵本並/作前所歴位天職)幸免罪誅全保首領今復拔擢備内
朝臣與聞政事(師古曰與/讀曰豫)臣光智謀淺短犬馬齒臷(師/古)
(曰臷老也讀與耋同今書/本有作截字者俗寫誤也)誠恐一旦顛仆無以報稱(師/古)
(曰稱/副也)竊見國家故事尚書以久次轉遷非有踔絶之能
不相踰越(師古曰踔高逺/也音竹角反)尚書僕射敞公正勤職通敏
於事可尚書令謹封上敞以舉故為東平太守(○宋祁/曰舉字)
(上當有/光字)敞姓成公東海人也光為大夫月餘丞相嘉下
獄死(師古曰/王嘉也)御史大夫賈延免光復為御史大夫二月
為丞相復故國博山侯上廼知光前免非其罪以過近
臣毁短光者免傅嘉(○宋祁曰免字/上當有復字)曰前為侍中毁譖
仁賢誣愬大臣令俊艾者久失其位(師古曰艾/讀曰乂)嘉傾覆
巧偽挾姦以罔上崇黨以蔽朝傷善以肆意(師古曰/肆極也)詩
不云乎讒人罔極交亂四國(師古曰小雅青蠅之/詩解在車千秋傳)其免
嘉為庻人歸故郡明年定三公官光更為大司徒㑹哀
帝崩太皇太后以新都侯王莽為大司馬徴立中山王
是為平帝帝年幼太后稱制委政於莽初哀帝罷黜王
氏故太后與莽怨丁傅董賢之黨莽以光為舊相名儒
天下所信太后敬之備禮事光所欲搏擊輙為草以太
后指風光令上之(師古曰謂文書之槀草/風讀曰諷次下亦同)厓㫮莫不誅
傷(師古曰厓音崖眥音漬厓又音五解反眥又音仕懈/反具在杜欽傳○宋祁曰學林云史記游俠傳曰以)
(睚眦殺人此用/厓者省文也)莽權日盛光憂懼不知所出上書乞骸
骨莽白太后帝幼少宜置師傅徙光為帝太傅位四輔
給事中領宿衞供養行内(師古曰行内行在所/之内中猶言禁中也)署門户
省服御食物(師古曰/省視也)明年徙為太師而莽為太傅光常
稱疾不敢與莽並有詔朝朔望領城門兵莽又風羣臣
奏莽功徳稱宰衡位在諸侯王上百官統焉(○宋祁曰/統字上當)
(有總/字)光愈恐固稱疾辭位太后詔曰太師光聖人之後
先師之子徳行純淑道術通明居四輔職輔道于帝(師/古)
(曰道讀/曰導)今年耆有疾俊艾大臣惟國之重其猶不可以
闕焉(師古曰乂/讀曰艾)書曰無遺耉老(師古曰周書召誥之辭/也言不遺老成之人也)
國之將興尊師而重傅其令太師毎朝十日一賜餐賜
太師靈夀杖(孟康曰扶老杖也服䖍曰靈夀木名師古/曰木有枝節長不過八九尺圍三四寸自)
(然有合杖制不/似竹須削治也)黄門令為太師省中坐置几太師入省
中用杖賜餐十七物(師古曰食具/有十七種物)然後歸老于第官屬
按職如故(師古曰言十日一入朝受此寵禮它日則/常在家自養而其屬官依常各行職務)光
凡為御史大夫丞相各再壹為大司徒太傅太師歴三
世居公輔位前後十七年自為尚書止不教授後為卿
時㑹門下大生講問疑難舉大義云其弟子多成就為
博士大夫者見師居大位幾得其助力(師古曰幾/讀曰冀)光終
無所薦舉至或怨之其公如此光年七十元始五年薨
莽白太后使九卿策贈以太師博山侯印綬賜乘輿祕
器金錢雜帛少府供張諫大夫持節與謁者二人使䕶
喪事博士䕶行禮太后亦遣中謁者持節視喪公卿百
官㑹弔送𦵏載以乘輿輼輬及副各一乘(師古曰輼輬/車及副各一)
(乗也輼輬解具在霍光傳○宋/祁曰輼輬下當有車字注文同)羽林孤兒諸生合四百
人輓送車萬餘兩道路皆舉音以過喪(師古曰喪到之/處行道之人皆)
(舉音哭須/過廼止)將作穿復土可甲卒五百人(○劉奉世曰/可字疑非)起
墳如大將軍王鳳制度諡曰簡烈侯初光以丞相封後
益封凡食邑萬一千户(○宋祁曰益字/上當有再字)病甚上書讓還
七千户及還所賜一第(○宋祁曰/一字當刪)子放嗣莽簒位後以
光兄子永為大司馬封侯昆弟子至卿大夫四五人始
光父霸以初元元年為闗内侯食邑霸上書求奉孔子
祭祀元帝下詔曰其令師襃成君闗内侯霸以所食邑
八百户祀孔子焉故霸還長安子福名數於魯(○宋祁/曰江南)
(淳化本作長安浙本無安字晏公論羡安字甚堅浙本/作遷長子福名數於魯按霸既詔許以八百户祀孔子)
(即是令長子福還名數於魯以千八百户為祀矣雖浙/木作遷遷與還小異而大同言長安則後人妄添且復)
(終始無義昔潁川陳彭年亦以安字為衍龔子曰長如/字凡以安為衍字者誤以長為長㓜之長也福雖霸之)
(長子然此傳前言霸於魯徙名數於長安此言還/長安子福名數其義自明無可疑者當從江南本)奉夫
子祀霸薨子福嗣福薨子房嗣房薨子莽嗣元始元年
封周公孔子後為列侯食邑各二千户莽更封為襃成
侯後避王莽更名均
馬宫字游卿東海戚人也治春秋嚴氏以射䇿甲科為
郎遷楚長史免官後為丞相史司直師丹薦宫行能高
絜遷廷尉平青州刺史汝南九江太守所在見稱徴為
詹事光禄勲右將軍代孔光為大司徒封扶徳侯光為
太師薨宫復代光為太師兼司徒官初宫哀帝時與丞
相御史雜議帝祖母傅太后諡及元始中王莽發傅太
后陵徙歸定陶以民𦵏之追誅前議者宫為莽所厚獨
不及内慙懼上書謝罪乞骸骨莽以太皇太后詔賜宫
䇿曰太師大司徒扶徳侯上書言前以光禄勲議故定
陶共王母諡曰婦人以夫爵尊為號諡宜曰孝元傅皇
后稱渭陵東園臣知妾不得體君卑不得敵尊而希指
雷同詭經辟說(師古曰詭違/辟讀曰僻)以惑誤上為臣不忠當伏
斧鉞之誅幸蒙洒心自新(師古曰洒/音先禮反)又令得保首領伏
自惟念入稱四輔出備三公爵為列侯誠無顏復望闕
廷無心復居官府無宜復食國邑願上太師大司徒扶
徳侯印綬避賢者路下君章有司皆以為四輔之職為
國維綱三公之任鼎足承君不有鮮明固守無以居位
如君言至誠可聼惟君之惡在洒心前不敢文過朕甚
多之(師古曰多/猶重也)不奪君之爵邑以著自古皆有死之義
(孟康曰以宫上書不文過為信不奪其爵邑師古曰/論語載孔子言曰自古皆有死民無信不立故引之)其
上太師大司徒印綬使者以侯就第王莽簒位以宫為
太子師卒官本姓馬矢宫仕學稱馬氏云
贊曰自孝武興學公孫𢎞以儒相其後蔡義韋賢𤣥成
匡衡張禹翟方進孔光平當馬宫及當子晏咸以儒宗
居宰相位服儒衣冠(孟康曰方領/逢掖之衣)傳先王語其醖藉可
也(師古曰醖藉謂如醖醸及薦藉道其寛/博重厚也醖音於問反藉音才夜反)然皆持禄保
位被阿䛕之譏彼以古人之迹見繩烏能勝其任乎(如/淳)
(曰迹謂既明且哲也繩謂抨彈之也師古曰古人之迹/謂直道以事人也烏何也抨音普耕反○宋祁曰注文)
(抨彈字書曰抨彈/也抨音迮堇反)
　
　
　
　前漢書卷八十一
　前漢書卷八十一考證
匡衡傳周南召南被賢聖之化深故篤於行而廉於色
　注謂樂得淑女云云○此概論二南風化之羙耳注
　以闗雎一詩為解非也
此成湯所以建至治保子孫云云○(臣召南/)按殷武所
　以頌高宗武丁而衡云成湯事葢齊詩之說如此
初衡封僮之樂安鄉注屬臨淮鄉○當云屬臨淮郡
張禹傳及兩人皆聞知各自得也注服䖍曰各自為得
　宜○顧炎武曰崇以禹為親之宣以禹為敬之故各
　自得
上雅信愛禹由此不疑王氏○胡三省曰元帝師蕭望
　之成帝師張禹元帝不能聼望之言疎許史而去恭
　顯成帝則聼禹言而不疑王氏望之以此殺身禹以
　此苟富貴漢祚中衰實由此也
孔光傳求生子真箕○(臣召南/)按子真箕史記作箕字
　子京又穿生順史記作子慎此皆字畫異耳此傳云
　忠生武及安國武生延年史記云武生延年及安國
　世次不同必有一誤
領宿衞供飬行内注師古云云○胡三省曰行内署門
　户當為一句此宿衞事也省服御食物則供飬事也
　文理甚明師古誤斷其句因曲為之說耳
　
　
　
　
　
　
　
　
　
　
　前漢書卷八十一考證
欽定四庫全書
　前漢書卷八十二
　　漢　　蘭　　臺　　令　　