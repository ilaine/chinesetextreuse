七十上
　　宋　　宣　　城　　太　　守范　煜撰
　　唐　　章　　懐　　太　　子　　賢注
　班彪列傳第三十上(自東都主人以/下分為下卷)
　　班彪傳(子固/)
班彪字叔皮扶風安陵人也祖況成帝時為越騎校尉
父稚哀帝時為廣平太守(廣平郡今洺州永平/縣也隋室諱廣改焉)彪性沈
重好古年二十餘更始敗三輔大亂時隗囂擁衆天水
彪乃避難從之囂問彪曰往者周亡戰國並争天下分
裂數世然後定意者従横之事復起于今乎將承運迭
興在於一人也願生試論之對曰周之廢興與漢殊異
昔周爵五等諸侯従政本根既微枝葉彊大故其末流
有従横之事勢數然也漢承秦制改立郡縣主有専已
之威臣無百年之柄至於成帝假借外家(外家謂王鳳/王商䓁並輔)
(政領尚/書事也)哀平短祚國嗣三絶(哀帝在位六年平帝在位/五年故曰短祚成哀平俱)
(無子是/三絶也)故王氏擅朝因竊位號危自上起傷不及下(成/帝)
(威權借于外家是危自上起也漢/徳無害于百姓是傷不及下也)是以即真之後天下
莫不引領而歎十餘年間中外騷擾逺近俱發假號雲
合咸稱劉氏不謀同辭(謂王郎盧芳等/並詐稱劉氏也)方今雄傑帶州
域者皆無七國世業之資而百姓謳吟思仰漢徳已可
知矣囂曰生言周漢之勢可也至於但見愚人習識劉
氏姓號之故而謂漢家復興踈矣昔秦失其鹿劉季逐
而羈之時人復知漢乎(太公六韜曰取天下如逐/鹿鹿得天下共分其肉也)彪旣
疾囂言又傷時方艱乃著王命論以為漢徳承堯有靈
命之符王者興祚非詐力所致欲以感之而囂終不寤
遂避地河西河西大將軍竇融以為従事深敬待之接
以師友之道彪乃為融畫䇿事漢總河西以拒隗囂及
融徵還亰師光武問曰所上章奏誰與叅之融對曰皆
従事班彪所為帝雅聞彪材因召入見舉司𨽻茂才拜
徐令以病免(司𨽻舉為茂才也/徐縣屬臨淮郡)後數應三公之命輙去
彪旣才髙而好述作遂専心史籍之間武帝時司馬遷
著史記自太初以後闕而不錄(太初武/帝年號)後好事者頗㦯
綴集時事然多鄙俗不足以踵繼其書(好事者謂揚雄/劉歆陽城衡褚)
(少孫史孝/山之徒也)彪乃繼採前史遺事傍貫異聞作後傳數十
篇因斟酌前史而譏正得失其略論曰唐虞三代詩書
所及世有史官以司典籍(禮記曰動則左史書之言則/右史書之見于史籍者夏太)
(史終古殷太史向摯周/太史儋也見呂氏春秋)暨於諸侯國自有史(左傳魯季/孫召外史)
(掌惡臣衛史華龍滑曰我/太史也楚有左史倚相)故孟子曰楚之檮杌晉之乘
魯之春秋其事一也(乘者興于田賦乘馬之事檮杌者/嚚凶之類興于記惡之誡春秋以)
(二始舉四時以記萬事遂各因以/為名其記事一也見趙岐孟子注)定哀之間(魯定公/哀公也)魯
君子左丘眀論集其文作左氏傳三十篇又撰異同號
曰國語二十篇由是乘檮杌之事遂闇(不行于時為闇/也其書今亡)
而左氏國語獨章又有記錄黄帝以來至春秋時帝王
公侯卿大夫號曰世本一十五篇春秋之後七國並争
秦幷諸侯則有戰國䇿三十三篇漢興定天下太中大
夫陸賈記錄時功作楚漢春秋九篇孝武之世太史令
司馬遷採左氏國語刪世本戰國䇿據楚漢列國時事
上自黄帝下訖獲麟(武帝泰始二年登隴首獲白/麟遷作史記絶筆于此年也)作本
紀世家列傳書表凡百三十篇而十篇缺焉(十篇謂遷/歿之後亡)
(景紀武紀禮書樂書兵書将相年表/日者傳三王世家龜策傳傅靳列傳)遷之所記従漢元
至武以絶則其功也至於採經摭傳分散百家之事甚
多踈略不如其本務欲以多聞廣載為功論議淺而不
篤其論術學則崇黄老而薄五經(黄帝老子道家也五/經儒家也遷序傳曰)
(道家使人精神専一動合無形贍足萬物此謂崇黄/老也又曰儒者博而寡要勞而少功此為薄五經也)序
貨殖則輕仁義而羞貧窮(史記貨殖傳序曰家貧親老/妻子輭弱嵗時無以祭祀飲)
(食被服不足以自適如此不慙耻則無所比矣/無巖處竒士之行而長貧賤語仁義亦足羞也)道㳺俠
則賤守節而貴俗功(史記㳺俠傳序曰季次原憲行君/子之徳義不苟合當世當世亦笑)
(之終身空室蓬户褐衣疏食不厭今㳺狹其行雖不軌/于正義然其言必信其行必果已諾必誠不愛其軀赴)
(士之戹盖有足道者今拘學或抱咫尺之義久/孤于世豈若卑論齊俗與世沈浮而取榮名哉)此其大
敝傷道所以遇極刑之咎也(極刑謂遷被腐刑也遷與/任安書曰最下腐刑極矣)
然善述序事理辯而不華質而不俚文質相稱蓋良史
之才也誠令遷依五經之法言同聖人之是非意亦庶
幾矣(易曰顔氏之子/其殆庶幾乎)夫百家之書猶可法也若左氏國
語世本戰國䇿楚漢春秋太史公書今之所以知古後
之所由觀前聖人之耳目也司馬遷序帝王則曰本紀
公侯傳國則曰世家卿士特起則曰列傳又進項羽陳
渉而黜淮南衡山(謂遷著項羽本紀又陳渉起于隴畝/數月被殺無子孫相繼者為世家淮)
(南衡山漢室之王𦙍當世家/而編之列傳言進退之失也)細意委曲條例不經若遷
之著作採獲古今貫穿經傳至廣博也一人之精文重
思煩故其書刋落不盡尚有盈辭多不齊一(刋削也謂/削落繁蕪)
(仍有/不盡)若序司馬相如舉郡縣著其字至蕭曹陳平之屬
及董仲舒並時之人不記其字㦯縣而不郡者盖不暇
也(史記衛靑者平陽人也張釋/之堵陽人並不顯郡之類也)今此後篇慎覈其事整
齊其文不為世家惟紀傳而已傳曰殺史見極平易正
直春秋之義也彪復辟司徒玊況府(玊音/肅)時東宮初建
諸王國並開(建武二十三年玊況為司徒十九/年建眀帝為太子十七年封諸王)而官屬
未備師保多闕彪上言曰孔子稱性相近習相逺也(見/論)
(語/)賈誼以為習與善人居不能無為善猶生長于齊不
能無齊言也習與惡人居不能無惡猶生長于楚不能
無楚言也(賈誼上/疏之辭)是以聖人審所與居而戒慎所習昔
成王之為孺子出則周公召公太公史佚入則太顛閎
夭南宫括散宜生左右前後禮無違者(左傳曰自郊勞/至于贈賄禮無)
(違/者)故成王一日即位天下曠然太平是以春秋愛子教
以義方不納於邪驕奢滛佚所自邪也(左傳衛大夫石/碏諌衛莊公之)
(辭/也)詩云詒厥孫謀以宴翼子言武王之謀遺子孫也(詩/大)
(雅也詒遺也宴安也翼敬也言文王遺其孫以/善謀武王以安敬之道遺其子子謂成王也)漢興太
宗使鼂錯導太子以法術(文帝時鼂錯為博士上言曰/人主所以顯功揚名者以知)
(術數也今皇太子所讀書多矣而未知術數願陛下/擇聖人之術以賜太子上善之拜錯為太子家令)賈
誼教梁王以詩書(賈誼為梁王太傅梁王文帝之少/子名揖愛而好書故令誼傅之)及
至中宗亦令劉向王褒蕭望之周堪之徒以文章儒學
保訓東宫以下(中宗宣帝也時元帝為太子宣帝使王/褒劉向張子僑等之太子宫娛侍太子)
(朝夕讀誦蕭望之為太傅/周堪為少傅並見前書)莫不崇簡其人就成徳器今
皇太子諸王雖結髮學問脩習禮樂而傅相未置賢才
官屬多闕舊典宜博選名儒有威重明通政事者以為
太子太傅東宮及諸王國備置官屬又舊制太子食湯
沐十縣設周衛交㦸五日一朝因坐東箱省視膳食其
非朝日使僕中允旦旦請問而已眀不媟黷廣其敬也
(漢官儀曰皇太子五日一至臺因坐東箱省視膳食以/法制勑太官尚食宰吏其非朝曰使僕中允旦旦請問)
(眀不媟黷所以廣敬也太子僕一人秩/千石中允一人四百石主門衛徼廵)書奏帝納之後
察司徒㢘為望都長吏民愛之(察舉也司/徒薦為㢘)建武三十年
年五十二卒官所著賦論書記奏事合九篇二子固超
超别有傳
論曰班彪以通儒上才傾側危亂之間行不踰方(論語/孔子)
(曰可謂仁之方鄭/𤣥注云方猶道也)言不失正仕不急進貞不違人敷文
華以緯國典守賤薄而無悶容彼將以世運未𢎞非所
謂賤焉耻乎何其守道恬淡之篤也(孔子曰邦有道貧/且賤焉耻也言彪)
(當中興之初時運未泰故不以貧賤為耻何/守道清静之固也恬淡猶清静也篤固也)
固字孟堅年九嵗能屬文誦詩書及長遂博貫載籍九
流百家之言無不窮究(九流謂道儒墨名/法隂陽農術縦横)所學無常師
不為章句舉大義而已性寛和容衆不以才能高人諸
儒以此慕之(謝承書曰固年十三王充見之/拊其背謂彪曰此兒必記漢事)永平初東
平王蒼以至戚為驃騎将軍輔政開東閣延英雄時固
始弱冠奏記說蒼曰(奏進也記書也前書待詔鄭朋/奏記于蕭望之奏記自朋始也)将
軍以周召之徳立乎本朝承休眀之䇿建威靈之號(號/驃)
(騎将/軍也)昔在周公今也将軍詩書所載未有三此者也(惟/蒼)
(與周公二/人而已)傳曰必有非常之人然後有非常之事有非
常之事然後有非常之功(司馬相如/喻蜀之辭)固幸得生于清眀
之世豫在視聴之末私以螻螘竊觀國政(螻螘謂/細㣲也)誠羙
将軍擁千載之任躡先聖之蹤(千載謂自周公至眀帝/時千餘載也先聖謂周)
(公/也)體𢎞懿之姿據髙眀之勢博貫世事服膺六藝白黑
簡心求善無厭(淮南子曰聖人見是非若白黑/之别于目左傳曰求善不厭也)採擇狂
夫之言不逆負薪之議(負薪賤人也三畧曰負/薪之語廊廟之言也)竊見幕
府新開廣延羣俊四方之士顛倒衣裳(詩曰東方未眀/顛倒衣裳言士)
(争歸之/急遽也)将軍宜詳唐殷之舉察伊臯之薦(舜舉臯陶/湯舉伊尹)令
逺近無偏幽隐必達期於總覧賢才收集眀智為國得
人以寧本朝則将軍飬志和神優㳺廟堂光眀宣於當
世遺烈著于無窮竊見故司空掾桓梁宿儒盛名冠徳
州里七十従心行不踰矩(論語孔子曰七十而従心所/欲不踰矩言恣心之所為皆)
(闇合於/法則)盖清廟之光輝當世之俊彦也(詩周頌曰於穆/清廟肅雍顯相)
(濟濟多士秉文之徳鄭𤣥注曰顯光也言桓梁可參多/士助祭于清廟為光輝也爾雅曰髦俊也羙士為彦)
亰兆祭酒晉馮結髮脩身白首無違好古樂道𤣥默自
守古人之羙行時俗所莫及扶風掾李育(育字元春/見儒林傳)經
眀行著教授百人客居杜陵茅室土階亰兆扶風二郡
更請徒以家貧數辭病去温故知新論議通眀㢘清修
潔行能純備雖前世名儒國家所器韋平孔翟無以加
焉(韋賢平當孔光翟方進/也流俗本平字作𤣥誤)宜令考績以叅萬事亰兆督
郵郭基孝行著於州里經學稱於師門政務之績有絶
異之效如得及眀時秉事下僚進有羽翮奮翔之用退
有杞梁一介之死(說苑曰趙簡子㳺于西河而嘆曰安/得賢士而與處焉舟人吉桑對曰鴻)
(鵠髙飛所恃者六翮也背上之毛腹下之毳加之滿把/飛不能為之益髙不知門下左右客千人亦有六翮之)
(用乎将盡毛毳也又曰齊荘公攻莒杞梁與華周進鬬/壊軍陷陣三軍不敢當至莒城下殺二十七人而死也)
涼州従事王雍躬卞嚴之節文之以術藝(卞嚴卞荘子/也新序曰卞)
(荘子好勇飬母戰而三北交㳺非之國君辱之荘子受/命顔色不變及母死三年齊與魯戰荘子請従至見于)
(将軍曰初獨與母處是以戰而三北今母歿矣請塞責/遂赴敵而鬬獲甲首而獻曰夫三北以飬母也吾聞之)
(莭士不以辱生遂殺十人而死論語孔子/曰卞荘子之勇冉求之藝文之以禮樂)涼州冠蓋未
有宜先雍者也古者周公一舉則三方怨曰奚為而後
已(孫卿子曰周公東征西國怨曰何獨不/來也南征而北國怨曰何獨後我也)宜及府開以
慰逺方𢎞農功曹史殷肅(固集殷/作叚)達學洽聞才能絶倫
誦詩三百奉使専對此六子者皆有殊行絶才徳隆當
世如蒙徵納以輔髙眀此山梁之秋夫子所為歎也(秋/猶)
(時也論語孔子曰/山梁雌雉時哉)昔卞和獻寳以離㫁趾(離被也斷趾/刖足也事見)
(韓/子)靈均納忠終於沈身(屈原字靈均納忠于楚終不/見信自沈于汨羅之水而死)而
和氏之璧千載垂光屈子之篇萬世歸善願将軍隆照
微之眀信日昃之聴(信音/申)少屈威神咨嗟下問令塵埃
之中永無荆山汨羅之恨蒼納之父彪卒歸鄉里固以
彪所續前史未詳乃潜精研思欲就其業旣而有人上
書顯宗告固私改作國史者有詔下郡收固繫亰兆獄
盡取其家書先是扶風人蘇朗偽言圖䜟事下獄死固
弟超恐固為郡所覈考不能自眀乃馳詣闕上書得召
見具言固所著述意而郡亦上其書顯宗甚竒之召詣
校書部(前書固叙傳曰永平/中為郎典校秘書)除蘭臺令史(漢官儀曰蘭/臺令史六人)
(秩百石掌/書劾奏)與前雎陽令陳宗長陵令尹敏司𨽻従事孟
異共成世祖本紀遷為郎典校秘書固又撰功臣平林
新市公孫述事作列傳載記二十八篇奏之帝乃復使
終成前所著書固以為漢紹堯運以建帝業至於六世
史臣(六代謂武帝史/臣謂司馬遷也)乃追述功徳私作本紀編於百王
之末厠於秦項之列(史記起自黄帝/漢最居其末也)太初以後闕而不
錄故探撰前紀綴集所聞以為漢書起元髙祖終于孝
平王莽之誅十有二世二百三十年(高惠呂后文景武/昭宣元成哀平十)
(二代也幷王莽/合二百三十年)綜其行事旁貫五經上下洽通為春秋
考紀表志傳凡百篇(紀十二表八志十列傳七十合百/萹前書音義曰春秋考紀謂帝紀)
(也言考覈時事具四時/以立言如春秋之經)固自永平中始受詔潜精積思
二十餘年至建初中乃成當世甚重其書學者莫不諷
誦焉自為郎後遂見親近時亰師脩起宮室濬繕城隍
而闗中耆老猶望朝廷西顧固感前世相如壽王東方
之徒造搆文辭終以諷勸(相如作上林子虚賦吾丘壽/王作士大夫論及驃騎将軍)
(頌東方朔作客難及非有先/生論其辝並以諷諭為主也)乃上兩都賦盛稱洛邑制
度之羙以折西賔淫侈之論其辭曰有西都賔問於東
都主人曰(中興都洛陽故以東都/為主而謂西都為賔也)盖聞皇漢之初經營
也嘗有意乎都河洛矣輟而弗康實用西遷作我上都
主人聞其故而覩其制乎(皇大也尚書曰厥既得吉卜/則經營高祖五年婁敬說上)
(都闗中上疑之左右大臣皆山東人多勸都洛陽此為/有意都河洛矣張良曰洛陽其中小不過數百里四面)
(受敵非用武之國關中金城千里天府之國也於是/上即日西都關中此為輟而弗康也輟止也康安也)主
人曰未也願賔據懐舊之蓄念發思古之幽情(廣雅曰/攄舒也)
博我以皇道𢎞我以漢亰賔曰唯唯漢之西都在于雍
州實曰長安(前書音義曰長安本/秦之鄉名髙祖都焉)左據函谷二崤之阻
表以泰華終南之山(函谷關名也左傳曰崤有二陵其/南陵夏后臯之墓其北陵文王之)
(所避風雨故曰二崤太華山也山海經曰華首之西六/十里曰太華終南長安南山也詩曰終南何有注云終)
(南周之名/山中南也)右界襃斜隴首之險帶以洪河涇渭之川(襃/斜)
(谷名南口曰襃北口曰斜在今梁/州隴首山名在今秦州洪大也)華實之毛則九州之
上腴焉防禦之阻則天下之奥區焉(華實之毛謂草木/也左傳曰食土之)
(毛前書曰秦地九州膏腴尚書雍州厥田上上防禦謂/闗禁也揚雄衛尉箴曰設置山險盡為防禦奥深也言)
(秦地險固為天/下深奥之區域)是故横被六合三成帝畿(前書音義曰/闗西為横被)
(猶及也呂氏春秋曰神眀通于六合髙誘注云四方上/下為六合周禮曰方千里曰王畿三成謂周秦漢並都)
(之/也)周以龍興秦以虎視及至大漢受命而都之也(龍興/虎視)
(喻盛彊也孔安國尚書序曰/漢室龍興易曰虎視耽耽)仰寤東井之精俯協河圖
之靈(寤猶曉也協合也髙祖至覇上五星聚于東井又/河圖曰帝劉季日角戴勝斗匈龍股長七尺八寸)
(昌光出軫五星聚井期之興天授圖地出道予張/兵鈐劉季起東井秦之分野眀漢當代秦都關中)奉春
建䇿留侯演成(奉春君婁敬也春者四時之始婁敬亦/始建遷都之䇿故以號焉留侯張良也)
(蒼頡篇曰/演者引也)天人合應以發皇眀乃眷西頋實惟作京(天/謂)
(五星聚東井也人謂婁敬等進說也皇明/謂髙祖也西頋謂入關也詩云乃眷西顧)於是睎秦嶺
睋北阜挾酆霸據龍首(睎望也音希睋視也音蛾秦嶺/在今藍田東南北阜即今三原)
(縣北有髙阜東西横亘者是也酆水出鄠縣南山豐谷/霸水出藍田谷三秦記曰龍首山六十里頭入渭水尾)
(達樊川在傍曰/挾在上曰據也)圖皇基於億載度宏規而大起肇自髙
而終平世增飾以崇麗歴十二之延祚故窮奢而極侈
(肇始也始自高祖終/於平帝為十二代也)建金城其萬雉呀周池而成淵披
三條之廣路立十二之通門(金城言堅固也張良曰金/城千里杜預注左傳云方)
(丈為堵三堵為雉字林曰呀大空也音火加反周禮國/方九里旁三門每門為大路故曰三條鄭𤣥注周禮云)
(司門若今城門校尉/主王城十二門也)内則街衢洞達閭閻且千九市開
場貨别隧分人不得頋車不得旋闐城溢郭傍流百廛
紅塵四合煙雲相連(字林曰閭里門也閻里中門也且/千言多也漢宮闕疏曰長安九市)
(其六在道西三在道東隧列肆道/也鄭𤣥注禮記曰廛市邸舍也)於是旣庶且富娛樂
無疆都人士女殊異乎五方㳺士擬於公侯列肆侈於
姫姜(論語子適衛冉有僕子曰庶矣哉冉有曰既庶矣/又何加焉曰富之詩周頌云惠我無疆疆境也詩)
(小雅曰彼都人士毛萇注云城郭之域曰都五方謂四/方及中央也前書曰秦地三方雜錯鄭𤣥注周禮曰肆)
(市中陳物處也杜元凱注/左傳云姫姜大國之女也)鄉曲豪俊㳺俠之雄節慕原
嘗名亞春陵連交合衆騁騖乎其中(豪俊㳺俠謂朱家/郭觧原渉之類也)
(原嘗謂平原君趙勝孟嘗君田文也春陵謂春申/君黄歇信陵君無忌也並招致賔客名髙天下也)若乃
觀其四郊浮游近縣則南望杜霸北眺五陵名都對郭
邑居相承英俊之域黻冕所興冠蓋如雲七相五公(浮/游)
(謂周流也杜霸謂杜陵霸陵在城南故南望也五陵謂/長陵安陵陽陵茂陵平陵在渭北故北眺也並徙人以)
(置縣邑故云名都對郭蒼頡篇曰黻綬也冕冠也其所/徙者皆豪右富貲吏二千石故多英俊冠盖之人如雲)
(言多也詩云出其東門有女如雲七相謂丞相車千秋/長陵人黄霸王商並杜陵人也韋賢平當魏相王嘉並)
(平陵人也五公謂田蚡為太尉長陵人張安世為大司/馬朱博為司空並杜陵人平晏為司徒韋賢為大司馬)
(並平陵/人也)與乎州郡之豪傑五都之貨殖三選七遷充奉
陵邑蓋以彊幹弱枝隆上都而觀萬國(前書音義曰五/都謂洛陽邯鄲)
(臨淄宛成都也三選選三等之人謂徙吏二千石及髙/貲富人及豪傑幷兼之家於諸陵盖以彊幹弱枝非獨)
(為奉山園也見前書自元帝已後不遷故唯/七焉爾雅曰觀指示也選㦯為徙義亦通)封畿之内
厥土千里逴犖諸夏兼其所有(前書曰秦地沃野千里/人以富饒逴犖猶超絶)
(也逴音卓犖音呂角/反諸夏謂中國也)其陽則崇山隐天幽林穹谷陸海
珍蔵藍田羙玉商洛緣其隈鄠杜濵其足(穹谷深谷東/方朔曰漢興)
(去三河之地止灞滻之西都涇渭之南此謂天下陸海/之地也范子計然曰玉出藍田商及上洛皆縣名隈山)
(曲也濵猶近也鄠杜二縣名近/南山之足爾雅云麓山足也)源泉灌注陂池交屬竹
林果園芳草甘木郊野之富號曰近蜀(孔安國注尚書/曰澤障曰陂停)
(水曰池前書曰巴蜀土肥羙有山林竹樹蔬食果實之/饒今南山亦有之與巴蜀相類故曰近蜀爾雅曰邑外)
(曰郊郊/外曰野)其隂則冠以九嵕陪以甘泉乃有靈宮起乎其
中秦漢之所極觀淵雲之所頌歎於是乎存焉(陰謂北/也九嵕)
(山尤髙峻故稱冠云甘泉山在雲陽北秦始皇於上置/林光宮漢又起甘泉宮益壽延壽館通天臺故云秦漢)
(之所極觀王褒字子淵作甘泉頌/揚子雲作甘泉賦故云淵雲頌歎)下有鄭白之沃衣食
之源隄封五萬疆埸綺分溝塍刻鏤原隰龍鱗决渠降
雨荷臿成雲五穀垂頴桑麻敷棻(史記曰韓使水工鄭/國說秦令引涇水為)
(渠傍北山東注洛溉田四萬餘頃名曰鄭國渠武帝時/趙中大夫白公奏穿渠引涇水首起谷口尾入櫟陽溉)
(田四千餘頃因名白渠時人歌之曰田於何所池陽谷/口鄭國在前白渠起後舉臿為雲决渠為兩涇水一石)
(其泥數斗且溉且糞長我禾黍衣食亰師億萬之口前/書曰天子畿方千里隄封百萬井音義曰隄謂積土為)
(封限也音丁兮反廣雅曰埸界也音亦周禮曰夫間有/遂十夫有溝說文曰塍田畦也音繩刻鏤謂交錯如鏤)
(也爾雅曰髙平曰原下濕曰隰言如龍鱗之五色也五/榖黍稷菽麥稻也爾雅曰禾穗謂之頴爾雅曰敷布也)
(棻茂盛/也音芬)東郊則有通溝大漕潰渭洞河泛舟山東控引
淮湖與海通波(漕水運也蒼頡篇曰潰傍決也前書武/帝穿漕渠通渭史記曰滎陽下引河東)
(南為鴻溝以/與淮泗㑹)西郊則有上囿禁苑林麓藪澤陂池連乎
蜀漢繚以周墻四百餘里離宮别館三十六所神池靈
沼徃往而在(上囿謂上林苑也榖梁傳曰林屬于山為/麓鄭𤣥注周禮曰澤無水曰藪繚猶繞也)
(音了三輔黄圖曰上林有建章承光等一十一宮平樂/蘭觀等二十五凡三十六所三秦記曰昆眀池中有神)
(池通白鹿原詩/曰王在靈沼)其中乃有九真之麟大宛之馬黄支之
犀條枝之鳥踰崐崘越巨海殊方異類至三萬里(宣帝/詔曰)
(九真郡獻竒獸晋灼漢書注云駒形麟色牛角武帝時/李廣利斬大宛王首獲汗血馬來又黄支國自三萬里)
(貢生犀條枝國臨西海有大鳥卵如甕條枝與安息接/武帝時安息國發使來獻之又曰崑崙山髙二千五百)
(里並見/前書)其宮室也體象乎天地經緯乎隂陽據坤靈之
正位放泰紫之圎方(圎象天方象地南北為經東西為/緯揚雄司空箴曰普彼坤靈侔天)
(作合放象也太紫謂太微紫宮也劉向七畧曰眀堂之/制内有太室象紫宮南出明堂象太微春秋合誠圖曰)
(太微其星十二四方史記天官書曰環之匡衛/十二星藩臣皆曰紫宮是太微方而紫宮圎也)樹中天
之華闕豐冠山之朱堂因瑰材而䆒竒抗應龍之虹梁
列棼橑以布翼荷棟桴而高驤(列子曰周穆王作中天/之臺說文曰闕門觀也)
(前書簫何作東闕北闕豐大也冠山謂在山之上也埤/蒼曰瑰瑋珍竒也廣雅曰有翼曰應龍梁作應龍之形)
(而又曲如虹也説文曰棼複屋之棟橑椽也翼屋/之四阿也荷負也驤舉也爾雅曰棟謂之桴音浮)雕玉
瑱以居楹裁金璧以飾璫發五色之渥采光爓朗以景
彰(廣雅曰瑱礩也音田瑱與磌通楹柱也雕玉為礩以/承柱也上林賦曰華榱璧璫韋昭注曰璫榱頭也渥)
(光潤也/爓音豔)於是左墄右平重軒三階閨房周通門闥洞開
列鍾虡於中庭立金人於端闈仍増崖而衡閾臨峻路
而啟扉(摯虞决疑要注曰墄者為階級平者以文塼相/亞次也域亦作墄言階級勒墄然音七則反王)
(逸楚辭注曰軒樓板也周禮夏后氏世室九階鄭𤣥注/云南靣三階三靣各二也爾雅曰宮中之門謂之闈小)
(者謂之闥簴以懸鍾也史記秦始皇收天下兵器聚之/咸陽銷以為金人十二置宮中端闈宫正門也三輔黄)
(圖曰秦宮殿端門四達以則紫宮仍因也衡横也閾門/限○劉攽曰注域亦作墄案文當云亦作域言墄字有)
(作域者也下又云墄言/階級勒墄是觧墄義耳)徇以離殿别寝承以崇臺閒館
煥若列星紫宮是環(徇猶繞也崇髙也閒音閑煥明也/言周回宮館眀若列星之環繞紫)
(宮也環協/韻音宦)清凉宣溫神僊長年金華玉堂白虎麒麟區
宇若兹不可殫論(三輔黄圖曰未央宮有清涼殿宣室/殿中溫室殿金華殿大玉堂殿中白)
(虎殿麒麟殿長樂宮/有神仙殿殫盡也)増槃業峨登降炤爛殊形詭制每
各異觀乘茵歩輦唯所息宴(増重也槃屈也業峨髙也/業音五臘反峨音我詭異)
(也茵褥也/駕人曰輦)後宮則有掖庭椒房后妃之室合歡増成安
處常寕茝若椒風披香發越蘭林蕙草鴛鸞飛翔之列
(漢官儀曰婕妤以下皆居掖庭三輔黄圖曰長樂宮有/椒房殿前書曰班婕妤居増成舍桓譚新論曰董賢女)
(弟為昭儀居舍號曰椒風漢宮闕名長/安有披香殿鴛鸞殿飛翔殿餘未詳)昭陽特盛隆乎
孝成屋不呈材墻不露形裛以藻繡絡以綸連隨侯眀
月錯落其間金釭銜璧是為列錢翡翠火齊流燿含英
懸黎垂棘夜光在焉(昭陽殿成帝趙昭儀所居也說文/曰裛纏也音於業反綸紏青絲綬)
(也綸㦯作編淮南子曰隨侯之珠和氏之璧高誘注云/隨侯行見大蛇傷以藥傅之後蛇銜珠以報之因曰隨)
(侯珠說文曰釭轂鐡也音江又音工謂以黄金為釭其/中銜璧納之于壁帶為行列歴歴如錢也前書曰昭陽)
(殿壁帶徃徃為黄金釭函藍田玉璧明珠翠羽飾之異/物志曰翠鳥形如燕赤而雄曰翡青而雌曰翠其羽可)
(以飾愇帳韻集曰火齊珠也戰國策曰應侯謂秦王曰/梁有懸黎左傳曰晉荀息請以垂棘之璧假道于虞言)
(懸黎垂棘之玉/並夜有光輝也)於是𤣥墀釦切玉階彤庭碝磩采緻琳
珉青熒珊瑚碧樹周阿而生(前書曰昭陽殿中庭彤朱/而殿上髹漆髹音休漆黒)
(故曰𤣥墀殿上地也又曰切皆銅沓黄金塗白玉階釦/音口碝磩琳珉並石次玉者碝音而兗反磩音戚綵緻)
(其文理宻也青熒其光色也漢武故事曰武帝起神堂/植玉樹茸珊瑚為枝以碧玉為葉淮南子曰崑崙山有)
(碧樹在其北高誘注云碧青石也謂以/珠玉假為樹而植之於殿曲阿曲也)紅羅颯纚綺組
繽紛精曜華燭俯仰如神(薛綜注西亰賦曰颯纚長袖/貌颯音素合反纚音山綺反)
(綺文繒也組綬也繽紛盛貌燭照也言精彩華飾照曜/也戰國䇿張儀謂秦王曰彼周鄭之女粉白黛黑立於)
(衢非知而見之/者以為神也)後宮之號十有四位窈窕繁華更盛迭
貴處乎斯列者蓋以百數(前書曰漢興因秦之稱號正/嫡稱皇后妾皆稱夫人凡十)
(四等有昭儀婕妤娙娥傛華羙人八子充衣七子良人/長使少使五官順常是為十三等又有無涓共和娛靈)
(保林良使夜者秩祿同共為一等合十四位也窈/窕幽閑也繁華美麗也百數謂以百而數之也)左右
廷中朝堂百僚之位蕭曹魏邴謀謨乎其上(蕭何曹參/並沛人魏)
(相字弱翁濟隂人邴吉字/少卿魯國人並為丞相)佐命則垂統輔翼則成化流
大漢之愷悌蕩亡秦之毒螫(李陵書曰其餘佐命立功/之士司馬相如曰垂統理)
(順易繼也統業也禮記曰保者慎其身以輔翼之愷樂/也悌易也揚雄長楊賦曰今朝廷出愷悌行簡易王褒)
(四子講徳論曰秦之處位任政者並施毒螫前書曰孝/惠髙后之時海内得離戰國之苦君臣俱欲無為而天)
(下晏然衣食滋殖又曰近觀漢相髙祖開基蕭曹為冠/孝宣中興邴魏有聲是時黜陟有序衆職修理公卿多)
(稱其位海内/興于禮譲也)故令斯人揚和樂之聲作畫一之歌功徳
著於祖宗膏澤洽於黎庶(孔叢子曰古之帝王功成作/樂其功善者其樂和前書曰)
(蕭何薨曹参代之百姓歌之曰蕭何為法較若/畫一曹参代之守而弗失祖宗謂髙祖中宗也)又有天
祿石渠典籍之府命夫諄誨故老名儒師傅講論乎六
藝稽合乎同異(三輔故事曰天祿石渠並閣名在未央/宮北以閣祕書諄誨謂殷勤教告也詩)
(大雅曰誨爾諄諄鄭𤣥注云我教告王口語諄諄然諄/音之純反六蓺謂詩書禮樂易春秋也稽考也前書甘)
(露中詔諸儒講五經同/異令蕭望之平奏其議)又有承眀金馬著作之庭大雅
宏逹於兹為羣元元本本周見洽聞啟發篇章校理秘
文(承明殿前之廬也金馬署名也門有銅馬故名金馬/門待詔者皆居之宏亦大也元其元本其本秘文秘)
(書也孝經鉤命決/曰丘掇秘文也)周以鉤陳之位衛以嚴更之署總禮
官之甲科羣百郡之㢘孝(周環也前書音義曰鉤陳紫/官外星也宮衛之位亦象之)
(嚴更之署行夜之司也禮官奉常也有博士掌試䇿考/其優劣為甲乙之科即前書曰太常以公孫𢎞為下第)
(是也言百郡舉全數/前書又曰興㢘舉孝)虎賁贅衣閹尹閽寺陛㦸百重各
有攸司(虎賁宿衛之臣贅衣主衣之官贅綴也音之銳/反尚書曰綴衣虎賁閹尹閽寺並宦官周禮有)
(閽人寺人陛㦸執㦸于陛也百重/言多也攸所也司主也協韻音伺)周廬千列徼道綺錯
(廬謂宿衛之廬周於宮也千列言多也史記衛令曰周/廬設卒甚謹徼道徼廵之道綺錯交錯也前書曰中尉)
(掌徼廵/京師也)輦路經營脩涂飛閣(前書音義曰輦道閣道/也涂亦塗也古字通用)自
未央而連桂宮北彌眀光而絙長樂陵墱道而超西墉
混建章而外屬設璧門之鳳闕上柧棱而棲金雀(未央/宮在)
(西長樂宮在東桂宮眀光宮在北言飛閣相連也墱陛/級也音丁鄧反墉城也混同也建章宮在城西屬連也)
(前書曰建章宮其東則鳳闕門髙二十餘丈其南有璧/門之屬說文曰柧棱殿堂上最髙之處也柧音孤棱音)
(力登反其上棲金雀焉三輔故事曰建章宮闕上有銅/鳳凰即金雀也○劉攽曰注鳳闕門案文多一門字)
内則别風之嶕嶢眇麗巧而竦擢張千門而立萬户順
隂陽以開闔(三輔故事曰建章宮東有折風闕闗中記/曰折風一名别風嶕嶢髙也嶕音焦嶢音)
(堯前書曰建章宮庭為千門萬户闔謂之陰/開謂之陽易曰闔户謂之坤闢户謂之乾)爾乃正殿
崔巍層構厥髙臨乎未央經駘盪而出馺娑洞枍詣與
天梁上反宇以蓋戴激日景而納光(正殿即前殿也層/重也臨乎未央言)
(髙之極也闢中記建章宮有駘盪馺娑枍詣殿天梁亦/宮名也駘音殆盪音蕩馺音素合反娑音素可反枍音)
(烏計反爾雅曰蓋戴覆也反宇謂飛/檐上反也激日謂日激入于殿内也)神眀鬱其特起遂
偃蹇而上躋軼雲雨於太半虹霓回帶於棼楣雖輕信
與僄狡猶愕眙而不敢階(神眀臺名也躋升也偃蹇髙/貎也軼過也前書音義曰凡)
(數三分有二為太半說文曰棼棟也爾雅曰楣謂之梁/郭璞云門户上横梁也方言曰僄輕也音匹妙反鄭𤣥)
(注禮記曰狡疾也字書曰愕驚也音/五各反字林曰眙驚貌也音丑吏反)攀井幹而未半目
眴轉而意迷舍櫺檻而郤倚若顛墜而復稽魂怳怳以
失度廵回涂而下低(井幹樓名也前書曰武帝作井幹/樓髙五十丈輦道相屬焉蒼頡篇)
(曰眴視不眀也音眩櫺檻樓/上欄楯也櫺音零稽㽞也)旣懲懼於登望降周流以
彷徨歩甬道以縈紆又杳窱而不見陽(淮南子曰甬道/相連髙誘注云)
(甬道飛閣複道也廣雅曰窈窱深也杳與窈通窱音它/鳥反陽明也旣創前之登望乃下廵于複道宮宇深䆳)
(又不見/眀也)排飛闥而上出若㳺目於天表似無依之洋洋
(飛闥閣上門也王逸注/楚辭曰洋洋無所歸貌)前唐中而後太液攬滄海之湯
湯揚波濤於碣石激神嶽之嶈嶈濫瀛洲與方壺蓬萊
起乎中央(前書曰建章宮其西唐中數十里音義曰唐/庭也其北太液池中有蓬萊方丈瀛州壺梁)
(象海中神山湯湯流貌也蒼頡篇曰濤大波也碣石海/畔山也說文曰濫泛也列子曰海中有神山一曰岱輿)
(二曰貟嶠三曰方壺/四曰瀛洲五曰蓬萊)於是靈草冬榮神木叢生巖峻崔
崒金石峥嶸(靈草神木謂不死藥也史記曰海中神山/仙人不死藥在焉峥嶸髙峻也崔音阻回)
(反崒音才律反峥/音仕耕反嶸音宏)抗僊掌以承露擢雙立之金莖軼埃
壒之混濁鮮顥氣之清英(前書曰武帝時作銅柱承露/仙人掌之屬三輔故事云建)
(章宮承露盤髙二十丈大七圍以銅為之上有仙人掌/承露和玉屑飲之金莖即銅柱也軼過也埃壒塵也鮮)
(潔也說文曰/顥白貌音皓)騁文成之丕誕馳五利之所刑庶松喬之
羣類時游従乎斯庭實列僊之攸館匪吾人之所寕(丕/大)
(也誕欺也前書曰齊人李少翁以方士見上上拜為文/成将軍言于上曰即欲與神通宮室被服非象神神物)
(不至乃作甘泉宮中為臺畫天地泰一諸鬼神而置祭/具以致天神又曰膠東人樂大多方畧而敢為大言言)
(曰臣常往東海中見安期羡門之屬乃拜為五利将軍/刑法也列僊傳曰赤松子者神農時雨師也服水玉以)
(教神農又曰王子喬者周靈王太/子晋道士浮丘公接以上嵩山)爾乃盛娛游之壯觀
奮大武乎上囿因兹以威戎夸狄耀威而講事(大武謂/大陳武)
(事也月令孟冬之月天子/乃命将帥講武習射御也)命荆州使起鳥詔梁野而驅
獸毛羣内闐飛羽上覆接翼側足集禁林而屯聚(荆州/江湘)
(之地其俗習于捕鳥故使起之梁野巴漢之人其/俗習于逐獸故使其人驅之闐音田聚音才諭反)水衡
虞人理其營表種别羣分部曲有署(前書曰上林苑屬/水衡都尉虞人掌)
(山澤之官周禮曰虞人萊所田之野為表鄭司農曰表/所以識正行列也續漢書将軍領軍皆有部大将軍營)
(五部部校尉一人部下/有曲曲有軍候一人也)罘罔連紘籠山絡野列卒周帀
星羅雲布(鄭𤣥注禮記曰獸罟/曰罘音浮紘罘之網)於是乘鑾輿備法駕帥
羣臣披飛㢘入苑門(蔡邕獨斷曰天子至尊不敢渫瀆/言之故託于乘輿天子車駕有大)
(駕法駕小駕大駕則公卿奉引備千乘萬騎法駕公卿/不在鹵簿中惟執金吾奉引侍中驂乘飛㢘館名也武)
(帝所作前書音義曰飛㢘神禽能致風氣身似鹿頭如/雀有角而蛇尾文如豹文于館上作之因以名焉○劉)
(攽曰乘鑾輿案注所觧/乘輿之義則多此鑾字)遂繞酆鎬歴上蘭六師發胄百
獸駭殫震震爚爚雷奔電激草木塗地山淵反覆蹂蹸
其十二三乃拗怒而少息(酆文王所都在鄠縣東鎬武/王所都在上林苑中三輔黄)
(圖云上林苑有上蘭觀尚書曰司馬掌邦政統六師又/曰百獸率舞駭殫言驚懼也震震爚爚奔走之貎爚音)
(躍塗汚也反覆猶傾動也車騎旣多視之眩亂有似傾/動蹂踐也音汝九反蹸轢也音力刃反拗猶抑也音於)
(少反言且抑六師/之怒而少停也)爾乃期門佽飛列刃鑚鍭要趹追蹤
鳥驚觸絲獸駭值鋒機不虚掎弦不再控矢無單殺中
必疊雙颮颮紛紛矰繳相纒風毛雨血灑野蔽天(前書/曰武)
(帝與北地良家子期于殿門故號期門又曰募佽飛射/士音義佽飛本秦左弋官也武帝改為飲飛官有一令)
(九丞在上林中紡矰繳弋鳬雁嵗萬頭以供宗廟蒼頡/篇曰攅聚也鑚與攅通爾雅曰金鏃剪羽謂之鍭音侯)
(廣雅曰趹奔也音決機弩牙也說文曰掎偏引也音居/綺反颮颮紛紛衆多也說文曰颮古飈字鄭𤣥注周禮)
(曰結繳于矢謂/之矰矰髙也)平原赤勇士厲猨狖失木豺狼懾竄(郭/璞)
(注山海經曰猿似猴而大臂長便㨗色黑蒼頡書曰狖/似狸音以救反淮南子曰猨狖顚蹷而失木枝懾懼也)
(音之葉反竄走也/協韻音七外反)爾乃移師趨險並蹈潜穢窮虎奔突
狂兕觸蹷(潜深也穢謂榛蕪之林虎兕之所居也爾雅/曰兕似牛郭璞曰一角青色重千斤廣雅曰)
(蹷跳也音/居衛反)許少施巧秦成力折掎僄狡㧖猛噬脫角挫
脰徒摶獨殺(許少秦成並未詳僄狡獸之輕捷者說文/曰搤捉也音戹搤與㧖通噬囓挫折也脰)
(頸也徒空也謂空手摶殺之也爾/雅曰暴虎徒摶也殺音所界反)挟師豹拖熊螭頓犀
犛曳豪羆超逈壑越峻崖蹷巉巗鉅石隤松栢仆叢林
摧草木無餘禽獸殄夷(師師子也說文曰拖曳也音徒/可反杜預注左傳云螭山神獸)
(形郭璞注山海經曰犀似牛而猪頭黑色有三角一在/頂上一在額上一在鼻上犛牛黑色出西南徼外犛音)
(力之反爾雅曰羆似熊而黄巉巗山/石髙峻之貌也殄盡也夷猶殺也)於是天子乃登屬
玉之館歴長楊之榭覧山川之體埶觀三軍之殺獲原
野蕭條目極四裔禽相鎮厭獸相枕藉(前書宣帝幸萯/陽宮屬玉觀音)
(義曰屬玉水鳥也似鵁鶄於觀上作之因以名焉三輔/黄啚曰上林有長楊宮鄭𤣥注禮記曰土髙曰臺有木)
(曰榭獲協韻音胡卦反/楚詞曰山蕭條而無獸)然後收禽㑹衆論功賜胙陳輕
騎以行炰騰酒車而斟酌割鮮野食舉燧命爵(胙餘肉/也左傳)
(曰歸胙于公詩小雅曰炰之燔之毛萇注曰以毛曰炰/音歩交反子虚賦曰割鮮染輪孔安國注尚書曰鳥獸)
(新殺/曰鮮)饗賜畢勞逸齊大輅鳴鸞容與裴回集乎豫章之
宇臨乎昆眀之池(大輅玉輅也周禮曰凡馭輅儀以鑾/和為節鄭𤣥注曰鸞在衡和在軾皆)
(金鈴也三輔黄圖曰/上林苑有豫章觀)左牽牛而右織女似雲漢之無涯
茂樹䕃蔚芳草被堤蘭茝發色曄曄猗猗若摛錦布繡
燭耀乎其陂(漢宮閣疏曰昆明池有二石人牽牛織女/之象也雲漢天河也郭璞注爾雅云茝香)
(草音昌改反曄曄猗猗羙/茂之貎說文曰摛舒也)𤣥鶴白鷺黄鵠鵁鸛鶬鴰鳵
鶂鳬鷖鴻雁朝發河海夕宿江漢沈浮往來雲集霧散
(郭璞注爾雅云鵁似鳬脚近尾略不能地行江東謂之/魚鵁音火交反說文曰鸛鸛雀也爾雅曰鶬麋鴰音括)
(郭璞注曰即鶬鴰也今關西呼為鴰鹿鳵似雁而大無/趾音保鶂水鳥也荘子曰白鶂之相視眸子不運而風)
(化李巡注爾雅曰在野曰鳬在家曰鶩並鴨也鄭𤣥注/詩云鷖鳬屬也音一兮反周處風土記曰鷖鷖􁀙也以)
(名自呼大如雞生卵于荷葉上/毛萇注詩云大曰鴻小曰鴈)於是後宮乘輚路登龍
舟張鳳蓋建華旗祛黼帷鏡清流靡微風澹淡浮(埤蒼/曰輚)
(卧車也音仕板反淮南子曰龍舟鷁首浮次以虞桓譚/新論曰乘車玉瓜華芝及鳳凰三蓋上林賦曰乘法駕)
(建華旗髙誘注淮南子曰祛舉也澹隨/風之貌也澹音徒濫反淡音徒敢反)櫂女謳鼓吹震
聲激越謍厲天鳥羣翔魚闚淵(櫂楫也謳歌也震協韻/音真謍聲也音火宏反)
招白閒下雙鵠揄文竿出比目(招猶舉也弩有黄閒之/名此言白閒盖弓弩之)
(屬本或作白鷼謂鳥也西京雜記曰越王獻髙帝白鷼/黑鷼各一雙說文曰揄引也音投文竿翠羽為文飾也)
(闞子曰魯人有好釣者以桂為餌鍜黄金之釣錯以/銀碧垂翡翠之綸爾雅曰東方有比目魚不比不行)撫
鴻幢御矰繳方舟並鶩俛仰極樂(廣雅曰幢謂之懤幢/音直江反即舟中之)
(幢盖也本或作罿罿鳥網也音衡矰/弋矢也繳以繫箭也方舟並两舟也)遂風舉雲揺浮㳺
普覽前乘秦領後越九嵕(協韻/音綜)東薄河華西渉岐雍宮
館所歴百有餘區行所朝夕儲不改供(薄廹也岐山雍/縣在扶風儲積)
(也供協韻/音九用反)禮上下而接山川究休祐之所用採游童之
歡謠第從臣之嘉頌(上下謂天地也接亦祭也究盡也/用謂犧牲玉帛之物也列子曰堯)
(理天下五十年不知天下理歟亂歟堯乃微服游于康/衢聞兒童謠曰立我蒸人莫非爾極不識不知順帝之)
(則言今同于堯也前書曰宣帝頗好神仙王褒張子僑/等並待詔所幸宮館輙為歌頌第其髙下以差賜帛焉)
于斯之時都都相望邑邑相屬國藉十世之基家承百
年之業士食舊徳之名氏農服先疇之畎畆商修族世
之所鬻工用髙曽之規矩粲乎隐隐各得其所(十代百/年並舉)
(全数也易曰食舊徳貞厲終吉穀梁傳曰古者有士人/商人農人工人淮南子曰古者至徳之時賈便其肆農)
(安其業大夫安其職/而處士修其道也)若臣者徒觀迹乎舊墟聞之乎故
老什分而未能得其一端故不能徧舉也
　
　
　
　
　
　
　
　
　
　
　
　
　
　
　
　後漢書卷七十上
　後漢書卷七十上考證
班彪傳後好事者頗或綴集時事○何焯校本引史通
　云其後劉向向子歆及諸好事者若馮商衛衡揚雄
　史岑梁審肆仁晋馮叚肅金丹馮衍韋融蕭奮劉恂
　等相次撰續迄于哀平間猶名史記
從漢元至武以絶則其功也○舊本作從漢元至武則
　絶其功也毛本作従漢元至武則以絶其功也皆不
　成文理今従監本
黜淮南衡山○何焯校本云淮南衡山之不為世家與
　淮陰黥彭同例
性相近習相遠也注見論語○(臣㑹汾/)按宋本作見何
　論盖何晏注論語故唐人以何氏本為何論後人不
　考所由認為錯誤改作論語義雖無害要湏仍古人
　之舊不必竄易也
後察司徒㢘注云司徒薦為㢘○諸本同(臣㑹汾/)按正
　文及注㢘字上皆脫一孝字前云舉司𨽻茂才注司
　𨽻舉為茂才也文法正與此同
班彪子固不可殫論注三輔黄圖曰未央宮有清凉殿
　宣室殿中溫室殿○一本作宣寳中溫殿誤今従宋
　本増改
珊瑚碧樹周阿而生注漢武故事曰武帝起神堂植玉
　樹茸珊瑚為枝○茸字一本作葺(臣㑹汾/)按茸與葺
　皆非也此字當作叢因與茸同音故誤不知者又妄
　改為葺耳
雖輕信與僄狡○(臣㑹汾/)按信字義未妥當従文選作
　迅
　
　
　
　
　
　後漢書卷七十上考證
